111	1	恁著謳咾耶和華！佇正直人的會中，及公會中，我欲專心感謝耶和華。 
111	2	耶和華的所做真大；凡若歡喜伊所做的攏欲查考伊。 
111	3	伊所行的是尊貴威嚴；伊的義永永佇。 
111	4	伊行奇事，互人記念；耶和華有恩惠，有憐憫。 
111	5	伊賞賜米糧互敬畏伊的人；伊欲永遠記念伊的約。 
111	6	伊將伊大權能的所做顯明佇伊的百姓；將列邦的業賞賜。 
111	7	伊的手所做是誠實公平；伊的教示攏是確實， 
111	8	是永世代堅固者，是照誠實正直設立的。 
111	9	伊向伊的百姓施行救贖，伊定著伊的約，直到永遠；伊的名是聖，通驚畏。 
111	10	敬畏耶和華是智慧的根本；見若照按呢行的才有聰明。耶和華的名聲直到永遠！