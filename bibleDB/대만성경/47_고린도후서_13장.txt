13	1	此個是第三擺我欲到恁遐。「用二三個干證的人的嘴，逐句攏有憑準。」 
13	2	我曾代先講的，今閣代先講伊，親像第二擺相及佇也現今相離開，給諸個從前犯罪的以及其餘的眾人講：「我若閣來，無欲寬恕。」 
13	3	因為恁愛得著基督佇我來講話的憑據，伊向恁呣是軟弱，就是有權能佇恁中間。 
13	4	伊對軟弱來受釘十字架，總是對上帝的權能來活。親像按呢阮佇伊也軟弱，總是對上帝向恁所顯明的權能，欲及伊相及活。 
13	5	恁著試看本身有佇信抑無，著家己驗看。抑是呣知恁若呣是通棄拺的，就有耶穌基督佇恁？ 
13	6	阮也向望恁會知，阮呣是通棄拺的。 
13	7	今阮求上帝，互恁所行無一項歹，呣是欲顯明阮做通接納的，是欲互恁的行做攏好，阮雖然做親像通棄拺的也通！ 
13	8	因為阮會做甚麼來逆真理，就是幫助真理。 
13	9	阮軟弱，恁勇壯，阮就歡喜；阮所祈求的，就是互恁會完全。 
13	10	因為按呢，我相離開的時，寫諸個互恁，通佇相見面的時，免照主所互我的權來用嚴法。此個權是欲起造，呣是欲捙倒。 
13	11	兄弟啊，結尾來講：著歡喜。著完全；著受安慰；著同心；著和睦。就賞賜仁愛及平安的上帝欲及恁佇。 
13	12	著用聖的相唚，來相請安。 
13	13	諸個聖徒攏請安恁。 
13	14	願主耶穌基督的恩典、上帝的疼痛、聖神的相通及恁眾人佇！