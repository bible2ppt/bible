25	1	〔大衛的詩〕耶和華啊，我的心神仰望你。 
25	2	我的上帝啊，我平素倚靠你；呣通互我見誚，呣通互我的對敵因為贏我來誇口。 
25	3	見若聽候你者的確無見誚；許個無緣故行奸詐者欲見誚。 
25	4	耶和華啊，求你將你的道路指示我，將你的路途教示我！ 
25	5	求你導我佇你的真理，閣教示我，因為你是救我的上帝。我通日聽候你。 
25	6	耶和華啊，求你記念你的憐憫及你的慈愛，因為這是古早以來常常有的。 
25	7	求你呣通記念我少年的罪過及我的過失；耶和華啊，求你照你的慈愛，因為你的恩惠記念我， 
25	8	耶和華是好閣正直，所以伊欲指示罪人行正路。 
25	9	伊欲用公平引導謙遜的人，伊欲用伊的道路教示謙遜的人。 
25	10	見若守伊的約及伊的干證的人，耶和華款待攏是用慈愛誠實。 
25	11	耶和華啊，我的罪真重，求你因為你的名赦免我。 
25	12	甚麼人敬畏耶和華，耶和華欲指示伊所著揀的路。 
25	13	伊的心神欲得著安息；伊的後裔欲承接土地。 
25	14	耶和華及敬畏伊的人親密；閣欲將伊的約指示。 
25	15	我的目睭常常向耶和華，因為伊欲互我的腳脫離羅網。 
25	16	求你越轉向我，可憐我，因為我是孤單閣困苦。 
25	17	我的心內的憂苦真多，求你救我脫離佇我攏總的患難。 
25	18	求你看我的艱難，及我的勞苦，赦免我一切的罪。 
25	19	求你看我的對敵，因為真多，怨恨我真惡毒。 
25	20	求你保護我的生命，拯救我，互我無見誚，因為我倚靠你。 
25	21	願純全、正直保護我，因為我聽候你。 
25	22	上帝啊，求你救贖以色列脫離伊一切的艱苦。