23	1	有人報大衛講：「看啊，非利士人拍基伊拉，搶五穀場。」 
23	2	大衛就問耶和華講：「我通去拍許個非利士人抑呣通？」耶和華給大衛講：「你通去拍非利士人，救基伊拉。」 
23	3	隨大衛的人給伊講：「咱佇猶大地遮尚且驚惶，何況去基伊拉拍非利士人的軍隊啊？」 
23	4	大衛閣問耶和華。耶和華應講：「你起來落去基伊拉，因為我欲用非利士人交佇你的手。」 
23	5	大衛及隨伊的人去基伊拉，及非利士人交戰，搶的精牲，死多多人。按呢，大衛救基伊拉徛起的百姓。 
23	6	亞希米勒的子亞比亞他走去到基伊拉見大衛的時，手裡帶以弗得落去。 
23	7	有人給掃羅講：「大衛到基伊拉。」掃羅講：「上帝將伊交佇我的手；因為伊入有門有閂的城，關住佇彼內面。」 
23	8	掃羅就招集眾百姓，欲去交戰落去基伊拉，圍困大衛及隨伊的人。 
23	9	大衛知掃羅設計謀欲害伊，就給亞比亞他講：「你帶以弗得來。」 
23	10	大衛講：「耶和華──以色列的上帝啊，你的奴僕確實聽見掃羅愛欲來基伊拉，欲為著我的緣故滅此個城。 
23	11	基伊拉人欲將我交佇伊的手抑無？掃羅欲照你的奴僕所聽見的落來抑無？耶和華──以色列的上帝啊，求你指示你的奴僕！」耶和華講：「掃羅欲落來。」 
23	12	大衛閣講：「基伊拉人欲將我及隨我的人交佇掃羅的手嗎？耶和華講：「欲將你交互伊。」 
23	13	大衛及隨伊的人約略六百，就起身出基伊拉，去所去的所在。有人給掃羅講，大衛已經對基伊拉逃走；掃羅就無出去。 
23	14	大衛踮佇曠野的衛所，常常佇西弗曠野的山地。掃羅逐日尋伊，總是上帝無將大衛交佇伊的手。 
23	15	大衛知掃羅已經出來數想伊的生命。彼時，大衛佇西弗的曠野踮佇樹林內； 
23	16	掃羅的子約拿單起身，去彼個樹林內見大衛，互伊靠上帝來堅固， 
23	17	就給伊講：「呣免驚！我的父掃羅的手尋你著；你欲做以色列王，我欲做你的第二。此個事我的父掃羅已經知。」 
23	18	對按呢二人佇耶和華的面前結約。大衛踮樹林，約拿單倒去伊的厝。 
23	19	西弗人上去基比亞見掃羅，講：「大衛豈呣是踮佇阮遐匿佇樹林內的衛所，佇耶示們南旁的哈基拉山嗎？ 
23	20	王啊，請你照你的心所愛落去的落去，將伊交佇王的手是阮的代。」 
23	21	掃羅講：「願耶和華賜福恁，因為恁可憐我。 
23	22	請恁倒去，閣代先備辦詳細知，探看伊行踏的所在，甚麼人看見伊佇遐，因為有人給我講伊真狡怪。 
23	23	所以恁著查看，知伊一切家己匿密的所在，倒轉來用實情給我講，我就欲及恁去。伊若佇此個境內，我欲佇猶大的眾鄉社給伊搜出來。」 
23	24	就起身，代先掃羅去西弗。大衛及隨伊的人踮佇瑪雲的曠野佇耶示們南勢的亞拉巴。 
23	25	掃羅及隨伊的人去尋伊；有人給大衛講，伊就落去到石磐，踮佇瑪雲的曠野。掃羅聽見，就佇瑪雲的曠野追大衛。 
23	26	掃羅行佇山的此旁，大衛及隨伊的人行佇山的彼旁。大衛緊急行閃避佇掃羅的面前；因為掃羅及隨伊的人，四面圍大衛及隨伊的人，欲掠。 
23	27	有使者到來報掃羅講：「你著緊緊倒來，因為非利士人侵犯境界。」 
23	28	對按呢掃羅無大衛，倒去抵敵非利士人。因為按呢彼個所在名叫西拉哈瑪希羅結。 
23	29	大衛對遐上去，踮佇隱基底的衛所。