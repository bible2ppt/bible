2	1	七月二十一日，耶和華的話託先知哈該講： 
2	2	「你著給猶大的總督撒拉鐵的子所羅巴伯及約撒答的子祭司頭約書亞，以及所剩的百姓，講： 
2	3	恁中間猶佇的人，有是誰曾看見此間殿從前的榮光嗎？現在恁看了怎樣啊？豈呣是佇恁的目睭看親像無嗎？」 
2	4	耶和華講：「所羅巴伯啊，你著勇敢！約撒答的子祭司頭約書亞啊，你亦著勇敢！」耶和華閣講：「此所在的百姓啊，恁亦著勇敢！亦著做工，因為我及恁佇。這是萬軍的耶和華講的。 
2	5	當恁出埃及的時我及恁立約的話。我的神踮佇恁中間，恁莫得驚。」 
2	6	因為萬軍的耶和華按呢講：「閣無偌久，我欲閣一擺振動天、及地、及海，及乾地。 
2	7	我欲振動萬國；萬國所欣慕者欲來，我就互榮光充滿此間殿。這是萬軍的耶和華講的。」 
2	8	萬軍的耶和華講：「銀是我的，金亦是我的。 
2	9	此間殿後來的榮光欲贏過前的榮光；這是萬軍的耶和華講的；閣佇此個所在我欲賞賜平安。這是萬軍的耶和華講的。」 
2	10	大利烏王二年九月二十四日，耶和華的話託先知哈該講： 
2	11	萬軍的耶和華按呢講：「關係佇律法你通問祭司， 
2	12	講：設使有人用衫仔裾包聖的肉，此個衫仔裾倚著餅，抑是湯，抑是酒，抑是油，抑是別號食物，就此個物成做聖嗎？」祭司應講：「無啦。」 
2	13	哈該閣講：「設使有人摸著身屍染垃墋，來倚著諸個物的一項，此個物成做污穢嗎？」祭司應講：「成做污穢。」 
2	14	哈該就應講：「耶和華講：佇我的面前，此個百姓是親像按呢，此個國也是按呢；的手所做逐號的工也攏是按呢；佇遮所獻的無清氣。」 
2	15	今請恁想，此日以前，耶和華的殿猶未有石褡佇石頂的時。 
2	16	歷過許個時，人來到五穀堆，想欲得著二十斗，只有十斗。有人來到酒窟，想欲得著五十甕，只有得著二十甕。 
2	17	佇恁的手所做一切的工，我用枯焦、朽爛、大雹拍恁，恁猶久無歸向我，。這是耶和華講的。 
2	18	請恁想此日以前，對九月二四日，建立耶和華殿的地基的時恁著想伊。 
2	19	粟倉猶有種子嗎？葡萄樹、無花果樹、石榴樹、橄欖樹攏未有結果子。對今仔日起，我欲賜福恁。 
2	20	彼月二十四日，耶和華的話第二擺臨到哈該講： 
2	21	「你著給猶大的總督所羅巴伯講：我欲振動天及地。 
2	22	我欲捙倒列國的寶座，除滅逐邦國的勢力，亦欲捙倒戰車及坐車者。馬及馬兵攏欲倒落去，逐個對伊的兄弟的刀來死。 
2	23	萬軍的耶和華講：我的奴僕撒拉鐵的子所羅巴伯啊，當彼日，我欲召你，耶和華講伊；閣我欲用你做手指印，因為我曾揀選你。這是萬軍的耶和華講的。」