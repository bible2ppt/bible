54	1	你無懷孕、無生子的，著唱歌；你未曾經過生子艱苦的，著出聲唱歌，出歡喜的聲；因為家己踮的婦仁人比有丈夫者生子卡多。這是耶和華講的。 
54	2	著開闊你布棚的地，放大你徛起的帳幅，呣通限定；著牽長你的索，堅固你的杙仔。 
54	3	因為你欲向左向右來開闊；你的後裔的確得著列國做業，閣互拋荒的城有人徛起。 
54	4	莫得驚惶，因為你的確無致到見誚；亦莫得畏小人，因為你無致到受凌辱。你的確記得少年的時的見誚，無閣記念你守寡的時的凌辱。 
54	5	因為創造你的是你的丈夫；萬軍的耶和華是伊的名。救贖你的是以色列的聖者；伊的確稱做全地的上帝。 
54	6	耶和華召你，親像召受棄拺心內憂傷的某，就是少年的時所娶受棄拺的某。這是你的上帝所講的。 
54	7	我放離你不過霎仔久，總是欲用大慈悲收你倒轉。 
54	8	我發出受氣，暫時對你掩面，總是欲用永遠的慈愛憐憫你。這是耶和華救贖你的主講的。 
54	9	因為這在我看親像挪亞的大水。我怎樣咒誓無閣互挪亞的大水氾濫遍地，我亦照按呢咒誓無閣受氣你，責備你。 
54	10	大山會徙開，小山會移徙；獨獨我的慈愛的確無離開你；我平安的約亦無移徙。這是憐憫你的耶和華講的。 
54	11	你此個受困苦、互大風搖動得著安慰的人啊，我欲用彩色安置你的石頭，用藍色的寶石下你的地基； 
54	12	閣用紅寶石造你的城壔址，用紅玉造你的城門，用寶石造你四圍的邊界。 
54	13	你的子兒攏欲互耶和華教示；你的子兒欲得著大平安。 
54	14	你欲因為公義得著徛在，欲離開制壓遠遠，無致到驚惶；你欲離開災禍遠遠，因為伊的確無近倚你。 
54	15	就豈採有人聚集，總是呣是對我；見若聚集攻擊你的，欲因為你來跋倒。 
54	16	鐵匠歕火炭、製造合用的器械的是我所創造；我也創造陷害人的、互伊行剿滅。 
54	17	見若為著攻擊你來造的器械的確無成路用；見若佇審判的時起來攻擊你的舌，你欲定伊的罪。這是耶和華的奴僕的產業，也是對我所得著的義。這是耶和華講的。