7	1	耶穌講互百姓聽的話攏明白，就入迦百農。 
7	2	有一個百總所對重的奴僕患著病，欲死。 
7	3	百總聽見耶穌的事，就差猶太的長老幾若人求伊來救伊的奴僕。 
7	4	就近耶穌，切切求伊講：「此人會堪得你給伊行此個代誌； 
7	5	因為伊疼咱的百姓，閣本身替咱起會堂。」 
7	6	耶穌及去。離厝無偌遠，百總差幾若個朋友就近伊，給伊講：「主啊！呣通勞煩；你到我的厝，我當起。 
7	7	我也掠做家己堪得就近你，你若講一句話，我的奴僕就會好。 
7	8	因為我也是互人管的人，也有兵互我管，給此個講：『去！』伊就去；給彼個講：『來！』伊就來；給我的奴僕講：『行按呢！』伊就行按呢。」 
7	9	耶穌聽見諸個話，就奇怪伊，越轉身給隨伊的眾人講：「我給恁講，親像此號的信，連以色列中我猶未曾抵著。」 
7	10	所差的人倒去到厝，看見奴僕已經好好。 
7	11	閣無偌久，耶穌去一個城，名叫拿因，伊的學生及歸陣人及伊同行。 
7	12	欲近城門，抵當有人扛一個死人出來。伊的老母孤孤生此個子；閣是守寡。城內有多多人送伊。 
7	13	主看見就憐憫伊，給伊講：「莫得哮！」 
7	14	就倚去摸彼個靠身屍的架，扛的人停腳。伊就講：「少年人啊，我給你講，起來！」 
7	15	死的人就起來坐，續講話。 
7	16	耶穌就將伊互伊的老母。眾人攏驚惶，歸榮光上帝，講：「大先知有興起佇咱中間！」閣講：「上帝有看顧伊的百姓！」 
7	17	對按呢耶穌此個名聲遍傳佇猶太及周圍的地方。 
7	18	約翰的學生將諸個事攏總報的先生知。 
7	19	伊就叫伊的學生二人來，差就近主，講：「所欲來的是你嗎？抑是阮著向望別人啊？」 
7	20	彼二人已經到，就講：「行洗禮約翰差阮就近你講：『欲來的是你嗎？抑是阮著向望別人啊？』」 
7	21	彼時，耶穌醫好多多破病的痛疼的，患著鬼的，閣互多多睛暝的得著看見。 
7	22	就應講：「恁著去，將恁所看見所聽見的報約翰知，就是睛暝的看見，跛腳的行，癩的清氣，臭耳聾的聽見，死的人復活，喪鄉人得著聽福音。 
7	23	見若無佇我來著觸的，有福氣！」 
7	24	約翰所差的人去了，耶穌才提起約翰對眾人講：「恁前出去曠野，欲看甚麼？是蘆竹互風吹振動嗎？ 
7	25	恁出去，欲看甚麼？是人穿幼軟的衣裳嗎？你看，穿衫行伍、享受宴樂的是佇王宮。 
7	26	按呢，恁出去欲看甚麼？先知人嗎？是啦，我給恁講，也是卡贏過先知的。 
7	27	此人就是經裡所指的講：『你看，我差我的使者佇你的面前，伊欲佇你的頭前備辦你的路。』 
7	28	我給恁講，婦仁人所生，未有卡大約翰的；總是佇上帝國的微細的猶卡大伊。」 
7	29	眾百姓及抽餉的人，已經受約翰的洗禮，一下聽見這，就稱呼上帝做義； 
7	30	若是法利賽人及教律法的先生無受伊的洗禮，家己拍無上帝的旨意。 
7	31	主講：「此世代的人我欲用甚麼來比並？是親像甚麼啊？ 
7	32	是親像囝仔坐佇街市裡，相叫講：阮對恁歕笛仔，恁無跳舞；阮曾悲哀，恁無啼哭。 
7	33	因為行洗禮的約翰來，無食餅，無飲酒，恁就講伊患著鬼。 
7	34	人子來，也食也飲，恁就講伊是貪食好酒的人，抽餉的及歹人的朋友。 
7	35	若是智慧對伊的眾子顯明伊是著。」 
7	36	有一個法利賽人請耶穌相及食；伊就入法利賽人的厝坐桌。 
7	37	抵當城內有一個歹婦仁人，知伊坐桌佇法利賽人的厝，就帶貯香油的玉罐來， 
7	38	徛佇耶穌的後面，倚伊的腳啼哭，有目屎滴　伊的腳，就用伊的頭毛拭伊，閣捷捷唚伊的腳，用香油抹伊。 
7	39	請耶穌的法利賽人看見按呢，心內想講：「此人若是先知，的確會知摸伊的人是是誰，閣是甚麼號的婦仁人；就是歹人。」 
7	40	耶穌應伊講：「西門！我有話欲給你講。」西門講：「先生，請你講。」 
7	41	伊就講：「某個債主有二人欠伊的債；一個欠伊五百個銀仔，一個欠伊五十； 
7	42	既然無通還，債主就赦免二人。按呢，就叨落一個卡疼債主啊？」 
7	43	西門應講：「我拍算是彼個互伊赦免卡多的。」耶穌給伊講：「你所斷的是著。」 
7	44	就越頭向婦仁人，給西門講：「你看見此個婦仁人無？我入你的厝，你無用水互我洗腳；若是伊用目屎滴　我的腳，用頭毛拭伊。 
7	45	你無給我唚；獨獨伊對我入來的時唚我的腳無息。 
7	46	你無用油抹我的頭殼；若是伊用香油抹我的腳。 
7	47	所以我給你講，伊多多的罪過已經赦免，因為伊的疼是多，若是得著赦免少的，伊的疼也是少。」 
7	48	就給婦仁人講：「你的罪赦啦。」 
7	49	同桌的人心內講：「此個赦罪的是甚麼人。」 
7	50	耶穌對婦仁人講：「你的信有救你；做你安心倒去！」