13	1	智慧的子聽老父的教督；侮慢的人呣聽責備。 
13	2	人因為嘴所結的果子，欲享受福氣；奸詐的人欲抵著強暴。 
13	3	約束嘴舌的，保全伊的活命；隨便開嘴的，致到敗無。 
13	4	貧憚人的心欣慕，也無所得著；殷勤的人欲得著心滿意足。 
13	5	義人厭賤白賊話；歹人有臭名閣見誚。 
13	6	公義保護行正直的；邪惡敗壞犯罪的人。 
13	7	有人家己妝做好額，也無半項；有人家己妝做喪鄉，實在有多多財物。 
13	8	人的錢財通贖回伊的活命；若是喪鄉人無聽人的哄喝。 
13	9	義人的光欲明亮；歹人的燈欲熄。 
13	10	驕傲干單起相爭；相及參詳者，就有智慧。 
13	11	呣是對著磨來得著的錢會消無；流汗來積聚者，欲愈加添。 
13	12	所向望的延延久，就致到心痛疼；所意愛的一下到，就是活命的樹。 
13	13	藐視道理的，家己取滅無；敬畏誡命的，欲得著報賞。 
13	14	智慧的人的法度是活命的水泉，會互人離開死無的羅網。 
13	15	善良的聰明互人得著恩典；奸詐的人的路是嵁硈。 
13	16	通達的人攏用智慧行代誌；獨獨戇人報揚戇事。 
13	17	歹的使者陷落佇災禍；忠信的欽差會互人康健。 
13	18	棄絕教督者，欲抵著喪鄉及凌辱；願受責備者，欲得著榮光。 
13	19	所愛的得著成，心就歡喜；離開歹代，是戇人所厭惡。 
13	20	及智慧的人相及行，會成做智慧；及愚戇的人做伴，會受損傷。 
13	21	災禍欲追歹人；若是義的人欲得著報賞。 
13	22	好人留產業互子孫；歹人所積聚的錢財歸佇義人。 
13	23	喪鄉人種作得著多多米糧，也有因為不義，來抵著滅無的。 
13	24	呣甘用箠的，是怨恨伊的子；若是疼伊者，就照時責督伊。 
13	25	義人得著食互伊的心滿足；歹人的腹肚的確枵。