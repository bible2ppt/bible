1	1	對上帝的旨意，做基督耶穌的使徒保羅，批寄互以弗所諸個聖徒，忠信佇基督耶穌的。 
1	2	願恁對咱的父上帝及主耶穌基督得著恩典、平安！ 
1	3	願咱的主耶穌基督的上帝也是伊的父得著謳咾！伊佇基督曾賞賜咱佇天裡逐項屬佇神的福氣： 
1	4	就是照伊創造世間的代先，佇基督揀咱，互咱佇伊的面前成做聖，無通嫌； 
1	5	伊照伊的旨意所歡喜的，用仁愛代先定著咱對耶穌基督得著做子來歸佇伊， 
1	6	互伊恩典的榮光得著謳咾；此個恩典就是伊佇所疼的子賞賜咱的。 
1	7	佇伊咱對伊的血得著贖回，赦免罪過，照伊恩典的富有。 
1	8	伊將此個恩典用逐樣的智慧及見識，賞賜咱到滿滿； 
1	9	已經互咱知伊旨意的奧妙，照伊的好意， 
1	10	就是伊佇本身所代先定著的，欲佇諸個日期圓滿的時，設法互萬物不論佇天裡的、佇地裡的，攏佇基督來合一。 
1	11	佇伊咱也成做家業；就是代先受定著的，照彼個趁家己的旨意、行萬項有者的意思， 
1	12	欲互伊的榮光對阮代先向望佇基督的人得著謳咾。 
1	13	佇伊恁也已經聽見真理的道，救恁的福音，既然信，就佇伊有受所應允的聖神蓋印。 
1	14	伊就是做咱承接業的準當，到上帝所得著的業贖回，互伊的榮光得著謳咾。 
1	15	因為按呢，我既然聽見恁中間佇主耶穌的信，及顯出佇眾聖徒的仁愛， 
1	16	就為著恁感謝無息。祈禱的時數念恁， 
1	17	求咱的主耶穌基督的上帝，榮光的父，賞賜恁智慧啟示的神，來深識上帝， 
1	18	恁的心目得著光明，互恁知伊召人所向望的是怎樣，伊的業佇聖徒中榮光的富有到怎樣； 
1	19	閣知伊的權能向佇咱諸個信的人大到怎樣， 
1	20	照伊前所曾行佇基督大權能大氣力的功用，互伊對死人中復活，佇天裡坐伊的大旁， 
1	21	過攏總辦政事的、掌權的、才能的、治理的，及一切所號的名；呣若佇今世也佇來世，攏過遠遠。 
1	22	閣互萬項有降服佇伊的腳下，閣將伊做管萬有的頭來賞賜教會。 
1	23	教會是伊的身軀，伊所充滿的，伊也是用萬有充滿萬有的。