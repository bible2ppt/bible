13	1	大衛及諸個千總、百總，及諸個頭人參詳。 
13	2	大衛對以色列全會講：「恁若掠做好，閣是出佇耶和華──咱的上帝的意思，今咱就差人遍行以色列全地，見咱許個猶剩的兄弟及踮佇有郊野的城的祭司利未人，互攏聚集到咱遮。 
13	3	咱就通帶咱的上帝的約櫃到咱遮；因為掃羅的時陣，咱無用彼個來問上帝。」 
13	4	全會攏講通按呢行；眾百姓攏看此個代誌做好。 
13	5	對按呢，大衛召以色列人對埃及西曷的溪直到哈馬出入的所在，欲帶上帝的約櫃對基列耶琳來。 
13	6	大衛及以色列眾人就到巴拉，就是屬猶大的基列耶琳，愛欲對遐帶彼個踮佇兵中間耶和華上帝的約櫃，就是用伊名來稱呼者。 
13	7	用新的車，載上帝的約櫃對亞比拿達的厝出來。烏撒及亞希約趕車。 
13	8	大衛及以色列眾人佇上帝的面前盡力唱歌，用琴、瑟、鑼、鼓、號頭，作樂跳舞。 
13	9	到基頓的五穀場；因為牛著觸，烏撒伸手按彼個櫃。 
13	10	耶和華受氣烏撒，因為伊伸手按約櫃就拍伊，伊就死佇遐佇上帝的面前。 
13	11	大衛因為耶和華拍烏撒，就無歡喜，號彼個所在做毗列斯烏撒，直到今仔日。 
13	12	彼日，大衛驚上帝，就講：「我豈可通帶上帝的約櫃到我的所在？」 
13	13	對按呢大衛無帶約櫃到大衛的城家己的所在，就轉到迦特人俄別以東的家。 
13	14	上帝的約櫃佇俄別以東的家佇伊的厝三月日久，耶和華賜福佇俄別以東的家及伊一切所有的。