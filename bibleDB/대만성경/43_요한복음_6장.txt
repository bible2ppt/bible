6	1	諸個事以後，耶穌過去加利利海彼旁，就是提比哩亞海。 
6	2	有多多人隨伊，是因為看見伊所行佇病人的神蹟。 
6	3	耶穌上山，及伊的學生坐佇遐。 
6	4	過節就是猶太人的節近啦。 
6	5	耶穌抬目看見多多人就近伊，就給腓力講：「咱欲對叨落買餅來互諸個人食啊？」（ 
6	6	伊講此個是試伊；因為伊家己知所欲行的。） 
6	7	腓力應伊講：「用二百個銀仔來買餅，亦無夠額互逐人得著淡薄。」 
6	8	伊的學生中一人，就是西門彼得的兄弟安得烈，給伊講： 
6	9	「佇遮一個囝仔，有五個大麥餅、二尾魚，總是將諸個互許多人有夠叨落？」 
6	10	耶穌講：「恁教許個人坐。」彼所在多多草，人就攏坐，數額約略五千。 
6	11	耶穌提許個餅，祝謝了後，就分互坐的人；魚亦是按呢，攏照所愛。 
6	12	已經食飽，耶穌給伊的學生講：「拾所食剩的屑仔，免得有拍損。」 
6	13	就將所食剩五個大麥餅的餅碎，拾滿十二筐。 
6	14	許個人看見伊所行的神蹟，就講：「此個真正是所欲來世間的先知！」 
6	15	耶穌知眾人欲來，愛硬掠伊互伊做王，就閣退去入山，只有伊家己佇遐。 
6	16	黃昏暗，伊的學生落去到海邊， 
6	17	上船，欲過海去迦百農。已經暗，耶穌猶未到。 
6	18	因為風真透，海湧就愈大。 
6	19	對按呢學生划船，約略行八里抑十里，看見耶穌行海面，愈倚近船，就驚。 
6	20	若是耶穌對講：「是我，免驚！」 
6	21	學生就歡喜接接伊上船，船連鞭到所欲去的所在。 
6	22	隔日，徛佇海彼旁岸的眾人，看見彼位無別隻船仔，只有一隻若定，閣耶穌無及伊的學生搭彼隻船，只有學生家己去。 
6	23	總是有幾隻船仔對提比哩亞來，到近佇主祝謝了後眾人食餅的所在。 
6	24	眾人看見耶穌及伊的學生攏無佇遐，就搭彼幾隻船仔，到迦百農尋耶穌。 
6	25	已經抵著伊佇海的彼旁岸，就給伊講：「拉比，你甚麼時到遮？」 
6	26	耶穌應講：「我實實給恁講，恁諸個尋我，呣是因為看見神蹟，是因為食餅到飽若定。 
6	27	莫得為著會敗壞的米糧來著磨，著為著長長佇永活的米糧來著磨，就是人子所欲互恁的，因為伊是父上帝所蓋印的。」 
6	28	就對伊講：「阮著怎樣行，來做上帝的工？」 
6	29	耶穌應講：「信伊所差的，此個就是上帝的工。」 
6	30	給伊講：「你行甚麼神蹟，互阮看來信你啊；你行甚麼啊？ 
6	31	阮的祖佇曠野食嗎哪，照所記載講：『用對天來的餅互食。』」 
6	32	耶穌給講：「我實實給恁講，呣是摩西用對天來的餅互恁，就是我的父用對天來的真餅互恁。 
6	33	因為上帝的餅就是彼個對天落來，也用活命賞賜世間的。」 
6	34	就對伊講：「主啊，常常用此號餅互阮！」 
6	35	耶穌給講：「我就是活命的餅。就近我的人，決斷枵；信我的人，永永嘴乾。 
6	36	若是我曾給恁講，恁已經看見我，亦猶原呣信。 
6	37	見若父所互我的欲攏就近我；就近我的人，我決斷無棄拺伊。 
6	38	因為我對天降落，呣是行家己的旨意，就是行差我者的旨意。 
6	39	今差我者的旨意：就是見若伊所互我的，我無失落一個，是佇末日互伊復活。 
6	40	因為我的父的旨意就是見若看見子來信伊的人攏有永活，也我佇末日互伊復活。」 
6	41	猶太人因為耶穌講「我是對天降落的餅」，就耦耦唸伊， 
6	42	講：「此個豈呣是約瑟的子耶穌嗎？伊的父母是咱所識的。今怎樣講『我是對天降落』啊？」 
6	43	耶穌應講：「恁莫得按呢耦耦唸。 
6	44	若呣是差我的父引導伊，就無人會就近我；就近我的，我佇末日欲互伊復活。 
6	45	佇諸個先知有記載講：『攏欲互上帝教。』見若對父聽見來學的人，就就近我。 
6	46	這呣是講有人曾看見父，只有對上帝來的，伊曾看見父。 
6	47	我實實給恁講，信的人有永活。 
6	48	我是活命的餅。 
6	49	恁的祖佇曠野食嗎哪，亦死。 
6	50	此個就是對天降落的餅，互人食的也死。 
6	51	我是活的餅對天降落的；人若食此個餅，就活到永世代。閣我所欲互人的餅，就是我的肉為著世間的活命才賞賜的。」 
6	52	對按呢，猶太人相爭講：「此人豈會用伊的肉互咱食？」 
6	53	耶穌就給講：「我實實給恁講，恁若無食人子的肉，無飲伊的血，就恁的內面無活。 
6	54	食我的肉、飲我的血的人有永活，末日我欲互伊復活。 
6	55	我的肉是真的食物，我的血是真實通飲的。 
6	56	食我的肉、飲我的血的人，伊佇我，我亦佇伊。 
6	57	親像活的父差我，閣我對父來活；食我的，欲對我來活亦是按呢。 
6	58	這就是對天降落的餅。呣是親像列祖的食嗎哪也死去，食此個餅的人欲活到永世代。」 
6	59	諸個話是耶穌佇迦百農會堂來教示人的時所講的。 
6	60	伊的學生中多多人聽了，就講：「此個話真，是誰會聽伊？」 
6	61	耶穌心內知伊的學生因為此個耦耦唸，就給講：「此個是塞礙著恁嗎？ 
6	62	設使恁看見人子上到伊原本的所在呢？ 
6	63	互人活的就是神，肉體就無利益。我所給恁講的話是神，是活命。 
6	64	若是恁中間有呣信的人啦。」因為耶穌對起頭就知是誰呣信伊，是誰欲賣伊。 
6	65	閣講：「因為按呢，我曾給恁講，若呣是對父互伊，無人會就近我。」 
6	66	對按呢，伊的學生多多退去，無閣及伊行。 
6	67	耶穌就給十二個學生講：「恁亦欲去嗎？」 
6	68	西門彼得應伊講：「主啊，你有永活的話，阮欲去尋是誰啊？ 
6	69	阮已經信，閣知你是上帝的聖者。」 
6	70	耶穌應講：「我豈呣是揀恁十二人？亦恁中間一個是魔鬼啊！」 
6	71	伊講按呢是指加略人西門的子猶大；因為伊是十二學生的一個，欲賣伊的。