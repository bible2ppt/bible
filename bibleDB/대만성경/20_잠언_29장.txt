29	1	人沓沓受責罰，猶原硬伊的頷頸，伊欲忽然間敗壞，攏無法度通醫治， 
29	2	義人加添多多的時，百姓就快樂；歹人掌權的時，百姓就吐氣。 
29	3	欣慕智慧的，互伊的老父快樂；及妓女結交的，花費伊的錢財。 
29	4	王照公平，互國堅固；愛受賄賂，就捙倒伊。 
29	5	諂媚伊的厝邊的，就是設羅網纏伊的腳。 
29	6	佇歹人的罪中，有羅網；獨獨義人唱歌歡喜。 
29	7	義人查知喪鄉人的案件；歹人無明理，就呣知。 
29	8	侮慢的人攪擾城親像放火燒；獨獨智識的人互受氣攏息。 
29	9	智慧的人及戇人相爭，或是受氣抑是笑，攏會安靜。 
29	10	愛人的，怨恨完全的人，獨獨正直的人欲揲伊的生命。 
29	11	愚戇的人有受氣就攏顯出；若是智識的人就約束互伊息。 
29	12	掌權者若聽趁白賊話，伊的人臣就攏歹。 
29	13	喪鄉的人，及暴虐的人相抵著；耶和華照光二等號人的目睭。 
29	14	王照誠實判斷喪鄉人；伊的座位欲永遠堅固。 
29	15	枴仔及責備會加添智慧；放出在伊的囝仔會互伊的老母見誚。 
29	16	歹人加添的時，罪過也加添，義人欲看見失敗。 
29	17	教督你的子，伊就欲互你安心，伊也欲互你的心歡喜。 
29	18	若無默示異象，百姓就放縱；獨獨執守律法的，就有福氣。 
29	19	干單用話，奴僕呣肯受教督；伊雖然明白，也無致意。 
29	20	你看見趕緊講話的人無？戇人比伊卡有通向望。 
29	21	人有奴僕對細漢款待伊過頭，此個奴僕到路尾欲變做伊的子。 
29	22	愛受氣的人起相爭；大受氣的人多多犯罪。 
29	23	人的驕傲欲互伊降低；心謙卑的人，欲互伊得著榮光。 
29	24	及賊分贓的人，是怨恨家己的生命；伊聽見咒誓的話，也無講出。 
29	25	驚畏人的，就是設羅網；獨獨倚靠耶和華的，欲得著安穩。 
29	26	多多人求掌權者的恩典；獨獨人的受判斷是對耶和華。 
29	27	無公道的人，是義人所厭惡；行正直的人，是歹人所厭惡。