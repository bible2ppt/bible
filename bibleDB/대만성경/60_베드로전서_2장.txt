2	1	所以，恁除去攏總的惡毒，以及攏總的詭譎、及假好、及怨妒，及攏總誹謗的話， 
2	2	就著親像抵仔生的嬰仔欣慕神靈專的奶，互恁對長大到得著救。 
2	3	恁若試著知主是慈善，就著按呢。 
2	4	伊是活石，互人棄拺，若是互上帝揀選、珍重。 
2	5	恁就近伊，也親像活石，起做神靈的厝，做聖的祭司班，來獻神靈的祭，對耶穌基督會互上帝歡喜接納的。 
2	6	因為聖經有記載講：看啊！我用所揀選、所珍重的厝角頭要緊的石下佇郇城；信伊的人不致見誚。 
2	7	按呢，彼個寶貝是歸佇恁信的人，若是佇許個呣信的人就：起厝的師傅所棄拺的石，成做厝角的頭塊石。 
2	8	又閣：做跋倒人的石，礙著人的石磐。呣順趁道理，來跋倒；會到按呢是本定著。 
2	9	獨獨恁是揀選的族，是王也是祭司，是聖的邦國，是上帝家己的百姓，互恁傳報彼個召恁出黑暗入伊美妙的光者的好德。 
2	10	恁前呣是百姓，今是上帝的百姓；前無受憐憫，今有得著憐憫。 
2	11	所疼的兄弟啊，恁做寄腳，出外的人。我勸恁著禁戒肉體的私慾；就是攻擊靈魂的。 
2	12	恁佇外邦中，行做著端正，互看見恁端正的品行，就佇所誹謗恁做行歹的事，通佇鑑察的日歸榮光上帝。 
2	13	恁為著主，著降服見若人所設的，或是王，是上大的， 
2	14	或是官府是伊所差來刑罰歹人謳咾好人的。 
2	15	因為上帝的旨意是按呢，就是恁行好，來塞密戇人的呣知影。 
2	16	做自由的，也呣是用自由做惡毒的遮蓋，就是做上帝的奴僕。 
2	17	著尊敬眾人，疼眾兄弟，驚畏上帝，尊敬君王。 
2	18	做奴僕的，凡事著驚惶順服主人；呣若佇善良溫純的，連佇乖僻的也著按呢。 
2	19	因為人受冤枉，若是為著天良向上帝來擔憂，這是通謳咾。 
2	20	因為恁若犯罪受拍來忍受，有甚麼可取？恁若行好受苦來忍受，這佇上帝的面前是通謳咾。 
2	21	因為恁受召本是欲按呢；因為基督也替恁受苦，留模樣互恁，欲互恁隨伊的腳步。 
2	22	伊無犯罪，嘴內無詭譎。 
2	23	互人罵無倒罵人；受苦無放刁，獨獨將本身交託彼個照公義審判者。 
2	24	伊佇柴裡，親身擔當咱的罪佇伊的身軀，互咱向罪彼面死的人會向義此面來活。對伊的傷痕，恁得著醫好。 
2	25	因為恁前親像羊迷路，若是今歸佇恁靈魂的牧者，也是監督。