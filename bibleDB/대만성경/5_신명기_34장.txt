34	1	摩西對摩押平洋上尼波山，上彼個及耶利哥相對的毗斯迦山頭。耶和華互伊看基列全地直到但， 
34	2	拿弗他利全地，以法蓮、瑪拿西的地，猶大全地到西海， 
34	3	南方及叫做棗樹城的耶利哥山谷的平洋，到瑣珥。 
34	4	耶和華對伊講：「此個地就是我對亞伯拉罕、以撒、雅各咒誓，講：『我欲賞賜你的後裔的。』今我互你親目看見，總是你得著過去到遐。」 
34	5	耶和華的奴僕摩西就死佇遐，佇摩押的地，照耶和華所講的。 
34	6	耶和華埋葬伊佇摩押地、伯毗珥相對的山谷，到今仔日無人知伊的墓。 
34	7	摩西死的時一百二十歲；目睭無花，精力無衰退。 
34	8	以色列人佇摩押平洋為著摩西哀哭三十日，為著摩西憂悶哀哭的日滿啦。 
34	9	嫩的子約書亞得著智慧的神充滿；因為摩西曾按手佇伊的頂面，以色列人就聽趁伊，照耶和華所命令摩西的來行。 
34	10	後來以色列中無閣興起先知親像摩西。伊是耶和華面對面所識的。 
34	11	照耶和華差伊佇埃及地對法老及伊攏總的人臣，以及伊的全地所行逐樣的神蹟奇事， 
34	12	也照大權能的手，大通驚的事，就是摩西所行佇以色列眾人的目睭前的。