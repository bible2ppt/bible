85	1	〔可拉的後裔的詩，交互樂官。〕耶和華啊，你已經施恩佇你的地，雅各受掠的人你救伊倒來。 
85	2	你赦免你的百姓的罪惡，你遮蓋一切的罪過。（細拉） 
85	3	你收回你一切的受氣，息你猛烈的受氣。 
85	4	救阮的上帝啊，求你互阮倒轉，息你向阮的受氣。 
85	5	你欲受氣阮到永遠嗎？你欲將你的受氣留到萬代嗎？ 
85	6	你豈呣閣將阮救活，互你的百姓因為你來歡喜嗎？ 
85	7	耶和華啊，求你互阮看見你的慈愛，閣將你的救恩賞賜阮。 
85	8	我願聽全能的耶和華所欲講的；因為伊欲對伊的百姓，及伊聖的百姓講平安；總是呣通閣去濫糝行。 
85	9	伊的救恩實在近佇驚畏伊的人，互榮光踮佇咱的境內。 
85	10	慈愛及真實相抵著；公義及平安相唚嘴。 
85	11	真實對地裡發生；公義對天看落來。 
85	12	耶和華欲賞賜好物；咱的土地欲出伊的土產。 
85	13	公義欲行佇伊的頭前，互伊的腳跡成做路。