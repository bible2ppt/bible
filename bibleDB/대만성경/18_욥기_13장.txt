13	1	看啊，這一切我的目睭攏看過；我的耳孔攏聽過，也明白。 
13	2	恁所知的，我也知，我無卡輸恁。 
13	3	我實在愛及全能者講話；我真愛及上帝理論。 
13	4	總是恁是捏造白賊話的，攏是無路用的醫生。 
13	5	願恁一概靜靜；才算是恁的智慧！ 
13	6	請恁聽我的理論，致意聽我的嘴的分訴。 
13	7	恁欲為上帝來講不義的話嗎？為伊講詭詐的話嗎？ 
13	8	恁豈欲偏袒伊嗎？欲為上帝辯護嗎？ 
13	9	伊若查出恁，豈有好嗎？恁會騙伊親像騙人嗎？ 
13	10	恁若暗靜偏袒，伊的確欲責備恁。 
13	11	伊的威嚴豈無互你驚嗎？伊的通驚畏豈無臨到恁嗎？ 
13	12	恁所紀念的箴言是親像火灰；恁的營寨是土糜的營寨。 
13	13	恁靜靜，莫得插我！據在我講，就無論甚麼做伊來。 
13	14	我啥事將我的肉咬佇我的嘴齒，將我的生命下佇我的手啊？ 
13	15	看啊，伊欲死我；我無通向望，總是我欲佇伊的面前表白我的所行。 
13	16	這欲成做拯救我的，因為無虔誠的人得到伊的面前。 
13	17	恁著細膩聽我的話，互我所辯論的入恁的耳孔。 
13	18	看啊，我有排列我的案件，我知我欲得著稱做義。 
13	19	是誰會及我辯論啊，有，我就靜靜來斷氣。 
13	20	獨獨有二項莫得行佇我，我就無閃避離開你的面： 
13	21	就是你的手勼倒轉，離開我遠遠；閣無用你的威嚴互我驚。 
13	22	按呢，你叫，我就應；抑是互我講，你應我。 
13	23	我的罪過及過失有偌多啊？求你互我知我的過失我的罪過。 
13	24	你啥事掩你的面、掠我做你的對敵啊？ 
13	25	你豈欲搖動互風吹的樹葉嗎？追枯焦的草嗎？ 
13	26	因為你記載艱苦的事來辦我，閣互我擔當少年的時的罪過； 
13	27	你用腳銬銬我的腳，致意看我一切的路，你給我的腳底畫定界限。 
13	28	我欲受敗壞親像臭爛的物，親像著蛀蟲的衫。