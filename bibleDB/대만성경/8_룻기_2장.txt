2	1	拿俄米有伊的丈夫的親人就是以利米勒的該親，有一人名叫波阿斯，是大好額的人。 
2	2	摩押的查某子路得給拿俄米講：「互我去園裡，我若得著恩典，佇甚麼人的面前就通佇彼人的後面拾麥屑。」伊給伊講：「我的查某子啊，做你去。」 
2	3	伊就去，已經到，就隨割麥的人佇園裡拾麥屑。伊湊巧到以利米勒的該親波阿斯的一區園。 
2	4	波阿斯對伯利恆來，對割麥的人講：「願耶和華及恁佇！」應講：「願耶和華賜福你！」 
2	5	波阿斯問伊所派割麥的頭人講：「彼個是甚麼人的查某子？」 
2	6	割麥的頭人應講：「此個是摩押的查某子，及拿俄米對摩押地倒來的。 
2	7	伊講：『請你准我拾麥屑，佇割麥者的後面佇歸捆中拾伊。』伊就來，對早起到今，定定住遮，只有歇佇厝內霎仔久。」 
2	8	波阿斯給路得講：「我的查某子啊，你著聽，莫得去別區園拾麥屑，也莫得離開遮，著按呢及我諸個女婢做陣。 
2	9	你著看佇叨落一區收割，就隨去。我豈無吩咐許個少年人呣通摸著你；你若嘴乾，就去許個器具遐飲少年人所汲的。」 
2	10	伊就仆佇地裡拜伊，給伊講：「我是外國人，怎樣會得著恩典佇你的面前，按呢看顧我啊？」 
2	11	波阿斯應講：「對你的丈夫死了後，見你款待乾家的事，閣你離開父母及你出世的所在，來到你平素呣識的百姓遮，人攏有給我講明啦。 
2	12	願耶和華報答你的所做。你來歇佇耶和華──以色列上帝的翅下，願你得著伊的大賞賜。」 
2	13	伊講：「我的主啊，願我得著恩典佇你的面前。我雖然比得你的女婢的一個，你猶久安慰我對你的女婢講好話。」 
2	14	食的時，波阿斯給伊講：「你來遮食餅，用你彼塊搵醋。」伊就坐佇割麥的人的邊頭；提烘的麥穗互伊。伊食飽，猶有剩。 
2	15	伊起來去拾麥屑，波阿斯吩咐少年人講：「伊就若佇歸捆的中間拾麥屑，也著容允伊，呣通互伊見誚； 
2	16	也著對歸捆的抽淡薄，放佇地裡互伊拾，呣通喝伊。」 
2	17	按呢，佇園裡拾麥屑，到下昏，就拍伊所拾的，約略一伊法的大麥。 
2	18	伊帶伊所拾的入城互伊的乾家看，也將伊食飽所剩的提出來互伊。 
2	19	乾家問伊講：「你今仔日佇叨落拾麥屑，佇叨落做工啊？願彼個看顧你的得著福氣。」伊就給乾家講伊佇叨落做工，講：「今仔日我做工佇遐彼人名叫波阿斯。」 
2	20	拿俄米給伊的媳婦講：「願伊得著耶和華賜福，就是施恩互活人死人無息的。」拿俄米閣講：「彼人是咱的親人，是咱該親的一個通贖回咱的產業。」 
2	21	摩押的查某子路得講：「伊也有給我講：『你著跟隨我許個少年人，直到給我收割明白。』」 
2	22	拿俄米給伊的媳婦路得講：「我的查某子啊，你及伊的女婢出去，是好，無互人看見你佇別人的園。」 
2	23	對按呢伊及波阿斯的女婢做陣拾麥屑，到大麥小麥收明白。伊猶原及乾家相及住。