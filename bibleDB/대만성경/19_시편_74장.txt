74	1	〔亞薩教示的詩。〕上帝啊，你啥事永遠放拺阮？你啥事受氣你草場的羊，親像出火煙？ 
74	2	求你記念你早時所得著的會眾，就是你所贖回、做你的業的支派的，也著記念你平時所徛起的錫安山。 
74	3	求你行到許個久久拋荒的地，看對敵佇聖所一切所毀壞的。 
74	4	你的對敵佇你的會內嘩嘩哮；豎的旗做記號。 
74	5	親像人抬起斧頭，來剉樹林的樹。 
74	6	聖所的內面一切雕刻的，現在用斧頭及鎚一盡拍歹。 
74	7	放火燒你的聖所，拍垃墋你的名所徛起的所在，成做平地。 
74	8	心內講：咱著一盡毀壞；佇遍地將上帝的會堂攏燒燎去。 
74	9	阮無看見阮的兆頭，無閣有先知；阮中間也無人知欲到甚麼時！ 
74	10	上帝啊，對敵譏刺欲到甚麼時？仇讎褻瀆你的名欲到永遠嗎？ 
74	11	你為何勼你的手，就是你的正手？求你對你的胸前伸出來，毀滅。 
74	12	總是上帝對早以來做我的王，佇地裡行拯救。 
74	13	你曾用你的權能將海分開，拍破水中大動物的頭殼。 
74	14	你曾摃碎鱷魚的頭殼，將伊互曠野的野獸做食物。 
74	15	你曾分開水源及河；你曾互長流的江河乾去。 
74	16	日時屬你，暝時也屬你；光及日頭是你所備辦的。 
74	17	地上一切的界限是你所設立；夏天及冬天是你所定著。 
74	18	耶和華啊，求你記得對敵有誹謗，戇的百姓褻瀆你的名。 
74	19	你的鳩鵻的生命，呣通交互野獸；你喪鄉人的活命呣通永遠記得。 
74	20	求你數念所立的約，因為地上黑暗的所在滿滿是強暴的巢穴。 
74	21	受壓制的人呣通互見誚倒去；困苦喪鄉的人著互謳咾你的名。 
74	22	上帝啊，求你起來為家己分訴！著記得戇人通日怎樣誹謗你。 
74	23	呣通記得你的對敵的聲；許個起來攻擊你的人的喊嘩常常上到頂面。