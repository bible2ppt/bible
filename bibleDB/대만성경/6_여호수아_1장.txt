1	1	耶和華的奴僕摩西死了後，耶和華吩咐嫩的子約書亞，就是跟隨摩西的，講： 
1	2	「我的奴僕摩西死了啦。今你著起來，及眾百姓過此個約但，去我所賞賜以色列人的地。 
1	3	見若恁的腳掌所踏的地，我攏賞賜恁照我對摩西所講的。 
1	4	對曠野及此個黎巴嫩，到大河就是伯拉河，赫人的全地，閣到大海向日落的所在，攏欲做恁的境界。 
1	5	你一世人，的確無一人會徛住佇你的面前。我怎樣及摩西佇teh，也欲按呢及你佇teh；我的確無離開你，也無放拺你。 
1	6	你著勇敢壯膽！因為你欲互此個百姓得著彼個地做業，就是我對in的列祖所咒誓欲互in的。 
1	7	獨獨你著勇敢，大大壯膽，執守我的奴僕摩西所命令你一切的律法來行伊，呣通離開來偏左偏右，互你無論叨落去，攏得著亨通。 
1	8	此個律法的冊呣通離開你的嘴，的確著暝日想伊，互你執守來行此個冊內所記載一切的話。按呢，就會互你的路平坦，你也得著大亨通。 
1	9	我豈無命令你嗎？你著勇敢壯膽！莫得驚，也莫得lun；因為你無論叨落去，耶和華──你的上帝及你佇teh。」 
1	10	對按呢，約書亞命令百姓的官長講： 
1	11	「恁著遍行營中，命令百姓講：『恁著備辦食物；因為三日內恁欲過此個約但，入去得著耶和華──恁上帝所欲互恁得著的地。』」 
1	12	約書亞吩咐流便人、迦得人，及瑪拿西半支派講： 
1	13	「恁著記得耶和華的奴僕摩西所命令恁的話講：『耶和華──恁上帝已經互恁平安，也欲將此個地賞賜恁。』 
1	14	恁的某，恁的囝仔，恁的精牲攏著住佇約但此旁、摩西所互恁的地；獨獨恁中間一切大氣力的勇士攏著帶軍器佇恁兄弟的頭前過去，幫助， 
1	15	到耶和華互恁的兄弟得著平安親像恁一樣，到也得著耶和華──恁上帝所賞賜的地，彼時恁才通倒去恁所得著的地，承接伊來做業，就是耶和華的奴僕摩西佇約但此旁、向日出的所在所互恁的。」 
1	16	應約書亞講：「見你所命令阮的，阮欲行；你所差阮的，阮攏欲去。 
1	17	阮前佇一切的事怎樣聽趁摩西，今也欲按呢聽趁你；獨獨願耶和華──你的上帝及你佇，親像伊前及摩西佇一樣。 
1	18	無論甚麼人違背你的命令，呣聽你的話照你一切所命令的，就欲互伊死。獨獨你著勇敢壯膽！」