16	1	大衛過山頂無偌遠，看見米非波設的奴僕洗巴來抵著伊帶掛鞍的驢二隻，載餅二百，葡萄干一百葩，夏天的果子一百，酒一皮囊。 
16	2	王問洗巴講：「你帶諸個來是甚麼意思？」洗巴講：「驢是欲互王的家眷騎；餅及夏天的果子是欲互少年人食；酒是欲互佇曠野厭倦的人飲。」 
16	3	王問講：「你的主人的子佇叨落？」洗巴應王講：「伊猶原佇耶路撒冷，因為伊講：『以色列人今仔日欲將我的父的國還我。』」 
16	4	王給洗巴講：「米非波設所有的攏歸互你。」洗巴講：「我跪拜，願得著恩典佇我的主我的王的面前。」 
16	5	大衛王到巴戶琳的時，看啊，有掃羅族的家一人出來，就是基拉的子，名叫示每。他出來愈行愈咒詛， 
16	6	閣拾石頭擲大衛及大衛王的人臣；彼時眾百姓及勇士攏佇王的左右。 
16	7	示每咒詛講：「你此個流人的血的人啊，你此個歹人啊，去啊去啊！ 
16	8	你替掃羅做王，今耶和華用伊的家的血攏歸佇你，耶和華用此個國交佇你的子押沙龍的手。今你抵著惡報，因為你是流人的血的人。」 
16	9	洗魯雅的子亞比篩給王講：「此隻死狗豈通咒詛我的主我的王嗎？求你准我過去，割伊的頭。」 
16	10	王講：「洗魯雅諸個子啊，我及恁有甚麼干涉？出在伊咒詛因為耶和華吩咐伊講：『你著咒詛大衛。』按呢，是誰敢講你啥事按呢行啊？」 
16	11	大衛閣給亞比篩及伊的眾人臣講：「我親生的子尚且數想我的生命，何況此個便雅憫人啊？容允伊出在伊咒詛！因為這是耶和華教伊的。 
16	12	豈採耶和華鑑察我的冤枉，因為伊今仔日的咒詛，耶和華欲用好報我。」 
16	13	大衛及隨伊的人行路去。示每行佇伊相對的山坪，愈行愈咒詛，閣擲石頭，撒土。 
16	14	王及隨伊的眾百姓真厭倦到一所在，就佇遐歇睏。 
16	15	押沙龍及眾百姓以色列人來到耶路撒冷；亞希多弗也及伊佇遐。 
16	16	大衛的朋友亞基人戶篩來到押沙龍遐，戶篩給押沙龍講：「願王萬歲！願王萬歲！」 
16	17	押沙龍給戶篩講：「你好款待你的朋友是按呢嗎？啥事無及你的朋友相及去啊？」 
16	18	戶篩給押沙龍講：「呣是按呢，耶和華及此個百姓，及以色列眾人，所揀的，我欲歸伊，也欲及伊住。 
16	19	閣一項，我著服事是誰啊？豈呣是佇伊的子的面前嗎？我怎樣佇你的老父的面前服事，也欲按呢佇你的面前。」 
16	20	押沙龍給亞希多弗講：「恁著計劃，看咱著怎樣行？」 
16	21	亞希多弗給押沙龍講：「你的老父所留顧厝許個嬪妃，你著及伊睏。就以色列的眾人聽見你互你的老父厭惡，見若歸你的人，伊的手欲嚴硬。」 
16	22	就給押沙龍搭布棚，佇王宮的磚棚頂；押沙龍就佇以色列眾人的面前入去，及伊的老父的嬪妃睏。 
16	23	彼時亞希多弗所計劃的計劃親像人問上帝的話一樣；亞希多弗對佇大衛，抑是對佇押沙龍所計劃的，攏是按呢。