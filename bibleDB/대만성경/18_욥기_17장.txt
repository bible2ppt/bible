17	1	我的氣絕啦，我的日子滅盡啦；我的墳墓便啦！ 
17	2	實在有譏刺我的佇我遮，我的目睭常常看見刺激我的事。 
17	3	願你用準當互我，給我做保認佇你的面前。有是誰肯及我頓手？ 
17	4	因為你遮蓋的心互無明理，所以你無欲互升高。 
17	5	人交付伊的朋友去互人搶奪，伊的子的目睭欲失明。 
17	6	我成做百姓中的笑談；我互人涎呸到面裡。 
17	7	我的目睭因為憂悶來煙暈；我的百體攏親像影。 
17	8	因為按呢正直的人欲卬愕；無罪的人欲激勵家己來攻擊無敬虔的人。 
17	9	義的人也欲堅守伊所行的路；手清氣的人欲愈加添伊的氣力。 
17	10	總是恁眾人，請恁閣來！因為恁中間，我尋無一個智慧的人。 
17	11	我的日子已經過身；我的計劃、我的心所想的已經斷絕。 
17	12	掠暝做日，講：光近佇黑暗。 
17	13	我若向望陰間做我的厝，我若舖眠床佇黑暗中， 
17	14	我若對朽爛講：你是我的老父；對蟲講：你是我的老母我的姊妹； 
17	15	按呢，我的向望佇叨落？我的向望是誰會看見啊？ 
17	16	到做一下安息佇土裡的時，這向望欲落到陰間的門閂遐。