25	1	耶和華佇西奈山吩咐摩西講： 
25	2	「你著吩咐以色列人給講：恁到我賞賜恁彼個地的時，地就著給耶和華守安息。 
25	3	六年著種作你的田園，六年久著芟割你的葡萄園，收地的出產。 
25	4	到第七年，地著守大的安息，就是給耶和華守的安息，呣通種作你的田園，也呣通芟葡萄園。 
25	5	收成了家己發的五穀呣通收割；無過芟割的葡萄樹也呣通挽葡萄。此年，是地的安息年。 
25	6	地佇安息年所出的欲互恁做食物，伊的出產攏欲互你及你的奴僕、你的女婢、你的倩工人，以及寄腳佇你遐的外人， 
25	7	及你的精牲，以及佇你的地的走獸做食物。」 
25	8	「你著為家己算安息年七個，就是七擺的七年。此七擺的安息年，對佇你是四十九年。 
25	9	彼年七月初十日，你著四界歕大聲的哨角；佇贖罪的日，著全地歕哨角。 
25	10	恁著用第五十年，做聖，佇遍地給一切徛起的百姓宣佈自由。此年欲做恁的禧年，恁逐人著歸家己的產業，逐人著倒去伊的本家。 
25	11	第五十年欲做恁的禧年。呣通種作；地家己發的，呣通收割；無芟的葡萄樹也呣通挽伊。 
25	12	因為這是禧年，恁著掠伊做聖，恁通食地裡家己出的土產。 
25	13	「此個禧年，恁逐人著倒去家己的產業。 
25	14	恁賣物互厝邊，抑是對厝邊買物，恁呣通相剋虧。 
25	15	你著照禧年後的年限對厝邊買；伊也著照收成的年限賣互恁。 
25	16	照年限的多，你著加添伊的價錢；照年限的少，你著減少伊的價錢，因為伊照收成的數額來賣互恁。 
25	17	恁也呣通相剋虧，獨獨著敬畏恁的上帝，因為我是耶和華──恁的上帝。」 
25	18	「所以恁著行我的律例，守我的法度來行伊，就通佇彼個地安然徛起。 
25	19	地也欲出伊的土產，恁就欲食飽，佇彼個地安然徛起。 
25	20	恁若講：『看啊，此個第七年阮無種作，也無收成土產，欲食甚麼啊？』 
25	21	我欲佇第六年命令我的福氣互恁，地就生三年的土產。 
25	22	第八年，恁著種作，也著食地的出產，就是舊的米糧，聽候到第九年彼年的出產收來的時，恁猶久食舊的米糧。」 
25	23	「地呣通永遠賣斷，因為地是我的；恁佇我的面前是出外人，是寄腳的。 
25	24	恁所得著做業的全地，著准人贖回。 
25	25	你的兄弟若變做喪鄉，賣伊的業幾若份，伊的至親著來贖回伊的兄弟所賣的。 
25	26	若無人通給伊贖回，伊本身閣成做好額，夠額會贖回， 
25	27	伊就著算賣出地的年限，將所剩的還彼個買主，本身就通復倒伊的產業。 
25	28	彼個人若會為家己贖回，就所賣的猶原存佇買主的手直到禧年；禧年已經到，產業著交出，彼人就復倒伊的業。 
25	29	「人若賣城內的厝，賣了後，一年通贖回；一年足足，也有贖回的權。 
25	30	若一年已經滿無贖回，此個城內的厝就定著永遠歸買主，到逐代；佇禧年也得交出。 
25	31	獨獨厝佇無城牆的鄉村，著看伊親像鄉下的田一樣，通贖回；到禧年，攏著交出。 
25	32	總是利未人的城，就是所得著做業的城彼中間的厝，利未人通不管時來贖回。 
25	33	若有人對利未人贖回厝宅，所賣的厝佇所得著做業的城，到禧年就著交出，因為利未人城內的厝是佇以色列人中的產業。 
25	34	總是的城外郊野的地呣通賣，因為是永遠的產業。」 
25	35	「你的兄弟變做喪鄉衰退佇你遐，你著補助伊，互伊及你相及住，親像外人及寄腳的一樣。 
25	36	呣通提伊的利息，也呣通提伊卡加；獨獨著敬畏你的上帝，互你的兄弟及你住。 
25	37	你借伊錢，呣通給伊提利息；你借伊米糧，也呣通給伊提卡加。 
25	38	我是耶和華──恁的上帝，曾導恁出埃及地，為著欲賞賜恁迦南地，也欲做恁的上帝。」 
25	39	「你的兄弟若變喪鄉佇你遐，將本身賣互你，呣通互伊親像奴僕服事你。 
25	40	伊著佇你遐親像做工人及寄腳的一樣，著服事你直到禧年。 
25	41	彼時，伊欲離開你出去，及伊的子兒相及倒去伊的本家，復倒伊祖公的業。 
25	42	因為是我的奴僕，是我所導出埃及地的，呣通賣做奴僕。 
25	43	呣通嚴嚴管轄伊，獨獨著敬畏你的上帝。 
25	44	論到你所欲有的奴僕、女婢，通對四圍的國中買來做奴僕女婢。 
25	45	閣許個寄腳佇恁中間的外人的子兒以及及恁踮許個家眷，佇恁的地方所生的，恁也通對中間買人；欲做恁的家業。 
25	46	恁欲取做業留互子孫做家業，恁欲永遠對中間取伊做奴僕；獨獨恁的兄弟以色列人，恁呣通嚴嚴相管轄。 
25	47	「踮佇恁遐的外人，抑是寄腳的，若變做好額，你的兄弟佇遐變做喪鄉，將家己賣互恁中間的外人，抑是寄腳的，抑是外人的家族， 
25	48	賣了後，通贖回伊。伊的兄弟的一個通贖回伊， 
25	49	伯叔、抑是伯叔的子通贖回伊，抑是本家的親人，也通贖伊。伊本身若成做好額，也通家己贖。 
25	50	伊著及買主算數，對賣家己彼年起，算到禧年；所賣的價錢照年限的多少，著照做工人的年限及伊算。 
25	51	若所剩的年猶久多，就著照彼個年限對買伊的價錢，伊著還伊贖回的價錢。 
25	52	若到禧年剩無幾年，著及伊算，照彼個年限著還伊贖回價錢。 
25	53	伊著及伊住，親像年年雇倩的做工人，買主呣通嚴嚴管轄伊。 
25	54	若無佇諸個受贖，到禧年，伊及伊的子兒攏通出去自由。 
25	55	因為以色列人是我的奴樸僕是我導出埃及地的。我是耶和華──恁的上帝。」