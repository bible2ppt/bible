2	1	第三日，佇加利利的迦拿有婚姻的筵席，耶穌的老母佇遐。 
2	2	耶穌及伊的學生也互請去赴筵席。 
2	3	酒用了，耶穌的老母就對伊講：「無酒啦。」 
2	4	耶穌給伊講：「老母啊，我及你甚麼干涉？我的時猶未到。」 
2	5	伊的老母給諸個差用的人講：「凡若伊給恁講的，恁著行伊。」 
2	6	照猶太人洗清氣的例，佇遐有排六個石甕，逐個會貯得二三桶水。 
2	7	耶穌給差用的人講：「用水互伊滿甕。」就互伊滿到甕口。 
2	8	閣給講：「今著舀伊，捧互掌理筵桌的人。」就捧互伊。 
2	9	水變做酒，掌理筵桌的試飲伊，呣知對叨落來，獨獨舀水的差用知。掌理筵桌的就叫新子婿來， 
2	10	給伊講：「人攏是代先排好酒，到人飲多多，才用卡次的，獨獨你留好酒到此霎！」 
2	11	此個頭一擺的神蹟，耶穌行佇加利利的迦拿，來顯出伊的榮光；伊的學生就信伊。 
2	12	此個事以後，伊及伊的老母、及兄弟，以及伊的學生落去迦百農，遐無幾日。 
2	13	猶太人的過節近啦，耶穌上耶路撒冷。 
2	14	佇殿裡抵著有賣牛、羊、鴿仔，亦有換錢的坐， 
2	15	耶穌用索做鞭，趕及羊牛攏出殿，閣捙倒換錢的人的錢，反輪轉的桌， 
2	16	閣給賣鴿仔的講：「帶諸個物去！呣通用我的父的厝做買賣的厝。」 
2	17	伊的學生記得聖經有記講：「我為著你的厝，心內親像火。」 
2	18	猶太人就應伊講：「你做諸個代誌，用甚麼神蹟互阮看？」 
2	19	耶穌應講：「恁毀壞此個殿，我三日欲閣起伊。」 
2	20	猶太人就講：「此個殿歷過四十六年才起好，亦你三日欲閣起伊嗎？」 
2	21	若是伊按呢講是論伊的身軀的殿。 
2	22	到伊對死人中復活，伊的學生才記得伊曾按呢講，就信聖經及耶穌所講的話。 
2	23	當過節耶穌佇耶路撒冷，佇節期中多多人看見伊所行的神蹟，就信伊的名。 
2	24	若是耶穌無用本身交託；因為伊知眾人， 
2	25	也無欠用人對伊證明人是怎樣，因為伊家己知人心內所囥的。