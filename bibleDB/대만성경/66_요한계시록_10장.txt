10	1	我閣看見別個大氣力的天使對天降落，穿雲做衫，頭殼頂有虹，伊的面親像日頭，腳親像火柱。 
10	2	手中有細細卷的冊，已經掀開的。伊正腳踏佇海裡，倒腳踏佇地裡， 
10	3	大聲喉叫，親像獅哮。伊喉叫的時，彼七個雷就出的聲。 
10	4	七個雷已經出聲，我欲寫伊，獨獨聽見對天有聲講：「七個雷所講的，你著封密，莫得寫伊。」 
10	5	我所看見徛佇海及地裡的天使，抬起伊的正手向天， 
10	6	指創造天及天裡的物，地及地裡的物，海及海裡的物，活到代代無窮盡的，來咒誓講：「以後無閣有時日。」 
10	7	獨獨佇第七個天使出聲的日，當伊欲歕號頭的時，上帝的奧妙就成，照伊所傳互伊的奴僕許個先知的福音。 
10	8	我前所聽見對天的聲，今閣聽見伊對我講話，講：「彼個徛佇海及地裡的天使，手中所提掀開的冊，你著去提伊。」 
10	9	我隨時去就近彼個天使，給伊講：「著用彼卷細細的冊互我。」伊就給我講：「你提去食伊，伊欲互你的腹肚苦，佇你的嘴內欲甜親像蜜。」 
10	10	我就對彼個天使的手提細卷冊來食伊，佇我嘴內果然甜親像蜜，已經吞落去，我的腹肚就苦。 
10	11	給我講：「你著閣讖語來論起多多百姓，多多邦國，多多腔口，多多君王的事。」