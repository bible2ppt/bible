11	1	詭詐的天秤是耶和華所厭惡；公平的鉈子是伊所歡喜。 
11	2	驕傲來，見誚亦來；總是智慧是及謙卑的人相及佇。 
11	3	正直的人，伊的真實欲引導伊；奸詐的人，伊的乖僻欲敗壞伊。 
11	4	大受氣的日錢財無利益；只有公義會救人脫離死無。 
11	5	完全的人的義欲舖平伊的路；獨獨歹人欲因為伊的歹跋倒。 
11	6	正直的人的義欲拯救伊；奸詐的人欲互的歹掠著。 
11	7	歹人一下死，伊的向望欲無去；罪人所欣慕的也無去。 
11	8	義人得著脫離患難，有歹人做伊的替身。 
11	9	無敬虔的人用嘴害厝邊；獨獨義人對知識得著救。 
11	10	義人亨通，通城歡喜；歹人滅無，人攏出歡喜的聲。 
11	11	城因為正直的人的祝福就興起，總是因為歹人的嘴就捙倒。 
11	12	藐視厝邊者，是無知的人；總是明理的人靜靜無做聲。 
11	13	四界行，講人的長短，漏泄祕密的事；心誠實的人，囥密代誌。 
11	14	無智慧的指導，百姓就失敗；謀士多，就得著安穩。 
11	15	給生份人做保認，欲大受剋虧；呣愛給人答應的，就得著安穩。 
11	16	好德行的婦仁人得著名聲；強猛的查甫人得著錢財。 
11	17	仁慈的人利益家己的生命；殘忍的人害家己的身軀。 
11	18	歹人經營，得著虛假的工錢；撒義的種子的，得著實在的效果。 
11	19	長長行義的，欲得著活；追歹代的，欲致到死。 
11	20	心內乖僻者，是耶和華所厭惡；行代誌完全的，是伊所歡喜。 
11	21	歹人手牽手，的確免受刑罰；義人的後裔欲得著拯救。 
11	22	婦仁人娞也無明理，親像金環掛佇豬的鼻。 
11	23	義人所意愛的攏是好；歹人所向望的結局是受氣。 
11	24	有人愈提出，就愈加添；有人堅吝，就反轉喪鄉。 
11	25	愛捨施的，欲得著豐盛；潤澤人的，欲得著潤澤。 
11	26	囤五殼呣糶的，百姓欲咒詛伊；甘願糶出的，欲得著祝福。 
11	27	出力做好的，欲得著恩惠；專務害人的，害欲到伊的身軀。 
11	28	倚靠家己的錢財的，欲跋倒；義人欲興旺，親像青翠的樹葉。 
11	29	攪擾家己的家的，所接受的是風；愚戇的人欲做心內智慧的人的奴僕。 
11	30	義人所結的果子是活命的樹；智慧的人，得著人的靈魂。 
11	31	看啊，義人佇世間受報應，何況歹人及有罪的人啊？