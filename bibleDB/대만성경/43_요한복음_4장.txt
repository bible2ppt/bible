4	1	主已經知法利賽人聽見耶穌招著學生，亦給行洗禮，比約翰卡多，（ 
4	2	其實耶穌家己無行洗禮，是伊的學生行伊，） 
4	3	就離開猶太，閣去加利利。 
4	4	著對撒瑪利亞經過， 
4	5	對按呢到撒瑪利亞一個城，名叫敘加，近雅各互伊的子約瑟的地。佇遐有雅各的水井； 
4	6	耶穌行路倦，就按呢坐佇井邊。彼時約略日中晝。 
4	7	有一個撒瑪利亞的婦仁人來汲水，耶穌給伊講：「請互我飲。」（ 
4	8	因為伊的學生已經入城去買物通來食。） 
4	9	撒瑪利亞的婦仁人給伊講：「你是猶太人，怎樣對我撒瑪利亞的婦仁人討水飲啊？」是猶太人及撒瑪利亞人無往來。 
4	10	耶穌應伊講：「設使你識上帝的恩賜，及對你講『互我飲』的是是誰，你的確求伊，伊就用活水互你。」 
4	11	婦仁人講：「主啊，你無汲水的器具，井閣深，對叨落有彼個活水啊？ 
4	12	阮祖雅各留此個井互阮，伊家己及子兒及精牲攏飲此個井的水，你豈比伊卡大嗎？」 
4	13	耶穌應伊講：「飲此個水的攏欲閣嘴乾； 
4	14	獨獨見若飲我所欲互伊的水的永遠嘴乾。因為我所互伊的水欲佇伊的內面成做水泉，直直淐起來到永遠活。」 
4	15	婦仁人對伊講：「主啊，用此個水互我，互我嘴乾，亦免來即遠汲。」 
4	16	耶穌給伊講：「去叫你的丈夫才閣來。」 
4	17	婦仁人應伊講：「我無丈夫。」耶穌給伊講：「你講無丈夫是著。 
4	18	因為你曾有五個丈夫，今所有的呣是你的丈夫。你的話真正著。」 
4	19	婦仁人給伊講：「主啊，我看你是先知。 
4	20	阮祖曾佇此個山敬拜，若是恁講敬拜的所在應該佇耶路撒冷。」 
4	21	耶穌給伊講：「婦仁人啊，著信我。時欲到啦，恁敬拜父，亦無佇此個山，亦無佇耶路撒冷。 
4	22	恁敬拜恁所呣知的；阮敬拜阮所知的，因為拯救是對猶太人出。 
4	23	若是時欲到，現今就是，真實敬拜的，欲用神用真實敬拜父，因為父是愛此號人敬拜伊。」 
4	24	上帝是神，敬拜伊的人著用神用真實來敬拜。 
4	25	婦仁人給伊講：「我知彌賽亞欲到；伊若到，欲用一切的事給阮講。」（彌賽亞翻譯就是基督）。 
4	26	耶穌給伊講：「我此個及你講話的就是！」 
4	27	彼時伊的學生到，奇怪伊及婦仁人講話；獨獨無人講：「你欲甚麼代誌？」抑是講：「你啥事及婦仁人講話？」 
4	28	婦仁人隨時放下伊的水瓶，入城，給人講： 
4	29	「來看！一人我平素行的事，伊攏給我講，此個總無是基督啊？」 
4	30	就出城，來就近耶穌。 
4	31	當時，學生求伊講：「拉比，來食。」 
4	32	若是伊給講：「我有米糧通食，恁所呣知的。」 
4	33	學生就相及講：「豈有人互伊食嗎？」 
4	34	耶穌給講：「行差我者的旨意，來明白伊的工，就是我的米糧。 
4	35	恁豈無講『猶有四月日就收割的時到』嗎？我給恁講，抬目看園，已經熟，通割啦。 
4	36	收割的人得著工錢，積聚五穀到永活，互撒種的、收割的相及歡喜。 
4	37	因為俗語所講：『此個撒種，彼個收割』，對按呢真正有影。 
4	38	我差恁收割恁所無著磨的；別人已經著磨，恁享受所著磨的。」 
4	39	彼個城有撒瑪利亞人多多信伊，是因為婦仁人干證講：「我平素行的事伊攏給我講。」 
4	40	對按呢撒瑪利亞人就近耶穌的時，求伊及住，伊就住遐二日。 
4	41	因為伊的話，來信的人閣卡多， 
4	42	給婦仁人講：「阮今呣是對你的話來信，是親身聽見，知伊真正是世間的救主。」 
4	43	過二日，耶穌離開遐，去加利利。 
4	44	因為耶穌家己干證講：「先知人佇本所在無尊貴。」 
4	45	到加利利的時，加利利人接納伊，因為曾看伊佇耶路撒冷當節期中所行一切的代誌，因為本身亦有去赴節期。 
4	46	耶穌閣到加利利的迦拿，就是伊用水變酒的所在。有王的人臣，伊的子破病佇迦百農。 
4	47	聽見耶穌對猶太到加利利，就去就近伊，求伊落去醫治伊的子，因為欲死啦。 
4	48	耶穌對伊講：「若無看見神蹟奇事，恁的確呣信。」 
4	49	王的人臣對伊講：「主啊，趁我的細子猶未死落來去。」 
4	50	耶穌給伊講：「去啊，你的子活啦！」彼人信耶穌給伊講的話就去。 
4	51	抵抵落去的時，伊的奴僕幾若人抵著伊，給伊講伊的子活啦。 
4	52	就問甚麼時才卡好。就給伊講：「昨日晝一點鐘熱退。」 
4	53	老父知彼時抵抵是耶穌講「你的子活啦」的時；伊家己及全家就攏信。 
4	54	此個第二擺的神蹟，是耶穌對猶太到加利利以後所行的。