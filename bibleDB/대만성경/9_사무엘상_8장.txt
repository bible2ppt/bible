8	1	撒母耳已經老，就設立伊的子做以色列的士師。 
8	2	伊的大子名叫約珥，第二子名叫亞比亞；佇別是巴做士師。 
8	3	總是伊的子無行伊的路，偏私貪財，受賄賂，無照直判斷。 
8	4	以色列的長老攏聚集，到拉瑪見撒母耳， 
8	5	給伊講：「看啊，你已經老，你的子無行你的路。今求你給阮設立一個王判斷阮，親像列國一樣。」 
8	6	講「求你給阮設立一個王判斷阮」彼個事撒母耳無歡喜，撒母耳就祈禱耶和華。 
8	7	耶和華對撒母耳講：「百姓對你所講一切的話，你著趁，因為呣是棄拺你，是棄拺我，無互我做的王。 
8	8	對我導出埃及到今仔日，一切的所行離開我，去服事別個上帝。今也照按呢款待你。 
8	9	所以你著趁的話，總是著嚴嚴警戒，互知將來管理的王的制度是怎樣。」 
8	10	撒母耳用耶和華的話攏給百姓講，就是許個對伊討一個王的，講： 
8	11	「將來管理恁的王的制度就是按呢：伊欲取恁的子為家己設立伊給伊管車，做伊的馬兵，走佇車的頭前； 
8	12	閣欲為家己設立做千總、五十夫長，也欲設立人給伊作園，收五穀，製造軍器及車裡的器具； 
8	13	欲取恁的查某子給伊製造芳油，做煮食者做餅者； 
8	14	恁的田園、葡萄園、橄欖園彼個上好的，伊欲取伊來互伊的奴僕。 
8	15	恁所種作的及恁的葡萄園，伊欲取十份一互伊的太監及奴僕； 
8	16	閣欲取恁的奴僕女婢，勇健的少年人及恁的驢，來做伊的差用。 
8	17	恁的羊群伊欲取十份的一份，恁也欲做伊的奴僕。 
8	18	彼時恁欲因為所揀的王來喉叫，總是耶和華佇彼時呣聽恁。」 
8	19	總是百姓呣肯聽撒母耳的話，講：「呣啊！阮的確欲一個王治理阮， 
8	20	互阮親像列國一樣，阮的王判斷阮，做頭導阮，替阮交戰。」 
8	21	撒母耳已經聽見百姓攏總的話，就講許個話互耶和華聽。 
8	22	耶和華對撒母耳講：「你著聽的話，給設立一個王。」撒母耳給以色列人講：「恁逐個倒去家己的城！」