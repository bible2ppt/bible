15	1	上帝的神臨到俄德的子亞撒利雅。 
15	2	伊出去迎接亞撒，給伊講：「亞撒及猶大、便雅憫的眾人啊，著聽我的話：恁及耶和華佇，伊也及恁佇；恁若尋伊，伊欲互恁尋著；總是恁若棄拺伊，伊也欲棄拺恁。 
15	3	以色列人久久無真的上帝，無教示的祭司，也無律法； 
15	4	總是佇患難的時歸向耶和華──以色列的上帝，來尋伊，伊就互伊尋著。 
15	5	彼時，出入的人得著平安，列國徛起的百姓攏抵著大擾亂； 
15	6	國攻擊國，城攻擊城，攏相毀壞，因為上帝用逐樣患難擾亂。 
15	7	今恁著勇健，手呣通軟落去，因為恁的所做欲得著報賞。」 
15	8	亞撒已經聽見諸個話及先知俄德的讖語，就壯膽，佇猶大便雅憫全地，及伊所取以法蓮山地許個城，除去攏總可惡的物，閣佇耶和華兩廊前新起耶和華的壇； 
15	9	閣聚集猶大、便雅憫的眾人，及以法蓮、瑪拿西、西緬出外佇中間的人。因為對以色列出來歸亞撒的真多，是為著看見耶和華──伊的上帝及伊佇。 
15	10	亞撒王十五年三月，攏聚集佇耶路撒冷。 
15	11	彼日佇所帶來許個搶的物的中間，用牛七百隻、羊七千隻獻互耶和華。 
15	12	就立約，欲盡心盡性尋耶和華──列祖的上帝。 
15	13	見若無尋耶和華──以色列的上帝的，無論大細、男女，著互伊死。 
15	14	就用大聲用歡喜來喝，用號頭用哨角，來對耶和華咒誓。 
15	15	猶大眾人為著所咒的誓歡喜；因為盡心咒誓，閣盡意尋耶和華，耶和華也互尋著，就佇四境賞賜平安。 
15	16	亞撒王貶伊的媽瑪迦太后的位，因為伊為亞舍拉曾裝可惡的像。亞撒剉伊的像，搥伊到碎碎，燒伊佇汲倫溪邊。 
15	17	獨獨許個山頭壇猶未對以色列中除去，總是亞撒的心一世人專一。 
15	18	亞撒將伊的老父所分別做聖、及伊本身所分別做聖的金銀及器具攏帶入上帝的殿。 
15	19	對此時到亞撒三十五年無閣有交戰的事。