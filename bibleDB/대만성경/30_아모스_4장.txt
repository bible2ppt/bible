4	1	恁巴珊的牛母踮佇撒瑪利亞山者，著聽此個話──恁欺負喪鄉人，壓制艱苦人，對的丈夫講：捧酒來，互阮飲！ 
4	2	主耶和華指家己的聖來咒誓講：看啊，日子欲臨到恁，人欲用掠恁去，用釣魚掠恁所剩者去。 
4	3	恁逐人欲對破隙直直進前去，走入哈門。這是耶和華講的。 
4	4	恁去伯特利犯罪，到吉甲加添恁的罪；逐早起獻恁的祭物，每三日獻恁的十份一。 
4	5	亦獻有酵的物做謝恩祭，將甘心祭來報揚宣傳，以色列人啊，這是恁所歡喜者。主耶和華講伊啦。 
4	6	我互恁佇逐個城內，嘴齒攏無物通哺，佇恁的逐所在欠缺米糧，恁猶久無歸向我。這是耶和華講的。 
4	7	佇收割以前三月日，我禁止落雨佇恁遐，我落雨佇此個城，無落雨佇彼個城；此所在有雨，彼所在無雨；就枯焦。 
4	8	按呢，二三個城的人，四界顛到一個城尋水，亦無通止渴；恁猶久無歸向我。這是耶和華講的。 
4	9	我用枯焦、朽爛攻擊恁，恁的園的出產，恁的葡萄園、無花果樹、橄欖樹攏互剪蟲食去；恁猶久無歸向我。這是耶和華講的。 
4	10	我降瘟疫佇恁中間，親像佇埃及的款；用刀死恁的少年人，恁許個馬互人牽去，營內的臭味淐到恁的鼻孔；恁猶久無歸向我。這是耶和華講的。 
4	11	我捙倒恁中間幾若個城，親像上帝捙倒所多瑪、蛾摩拉一樣，恁親像一塊仔柴對火中抽出來；恁猶久無歸向我。這是耶和華講的。 
4	12	以色列啊，所以我欲按呢款待你；為著我欲按呢款待你，以色列啊，你著備辦來見你的上帝。 
4	13	彼個創山、造風、將伊的心意指示人、互早起時變做黑暗、腳踏佇地裡高的所在者，伊的名就是萬軍的上帝──耶和華。