2	1	所以，若佇基督有甚麼勸勉，抑是甚麼仁愛的安慰，抑是有聖神的甚麼交通，抑是有甚麼慈悲憐憫， 
2	2	恁著互我的歡喜充滿，就是同心志，同仁愛，心神和合，心志專一。 
2	3	凡事莫得為著結黨，抑是為著空空的榮光來做；獨獨大家用謙遜的心，看別人卡贏佇本身。 
2	4	恁逐人莫得顧家己的事，也著顧別人的事。 
2	5	恁著有基督耶穌的心做心： 
2	6	伊本有上帝的形狀，無掠及上帝平等做所著執守的； 
2	7	反轉傾空家己，取奴僕的形狀，成做人的樣相； 
2	8	已經有親像人的款式，就屈家己，順服到佇死，甚至死佇十字架。 
2	9	所以，上帝高升伊極高，賞賜伊彼個名過佇萬名的頂面的， 
2	10	互見若佇天、佇地，及佇地下的，佇耶穌的名無一個腳頭窩呣跪拜， 
2	11	無一個嘴呣稱呼「耶穌基督做主」，來歸榮光父上帝。 
2	12	所以，我所疼的兄弟啊，親像恁曾常常順趁，呣若佇我及恁佇的時，就現今我無及恁佇，益發著用驚惶愕愕惙來做成恁家己的得救。 
2	13	因為恁有彼個意願，有彼個所行，攏是對上帝為著伊的好意來行佇恁心內。 
2	14	恁凡事莫得耦耦唸，莫得爭辯， 
2	15	才互恁無通嫌，真實無假，做上帝的子兒無瑕疵佇邪僻橫逆的世界。恁佇中間出現，親像照光佇世間的， 
2	16	顯明活命的道理，互我到佇基督的日有通誇口，因為我呣是空空跑走，也呣是空空著磨。 
2	17	就若用恁的信做祭物來服事，我做灌奠佇彼頂面，我是歡喜，也及恁眾人相及歡喜。 
2	18	恁也著按呢歡喜，續及我相及歡喜。 
2	19	若是我佇主耶穌向望緊緊差提摩太去就近恁，互我知恁的事，來安我的心。 
2	20	因為我無別個同心的人，真正掛慮恁的代誌的。 
2	21	因為眾人攏是圖謀家己的事，呣是圖謀耶穌基督的事。 
2	22	若是提摩太的經驗恁知；就是及我相及著磨，來興起福音，親像子對老父按呢。 
2	23	所以，我看我的代誌怎樣，向望連鞭差伊去； 
2	24	總是我佇主深信本身也欲緊緊到。 
2	25	若是我想要緊著差以巴弗提就近恁。伊就是我的兄弟，同做工的，同當兵的，也是恁的使者，供給我所欠用的。 
2	26	因為伊戀慕恁眾人，來慘慼，是恁曾聽見伊破病。 
2	27	伊果然有破病，到險險死；若是上帝憐憫伊，呣若憐憫伊，也憐憫我，免得我佇憂悶中加添憂悶。 
2	28	所以我閣卡致意差伊，互恁閣看見伊，來歡喜，我就卡無憂悶。 
2	29	所以，恁佇主著歡歡喜喜接納伊，也著尊重親像此號的人； 
2	30	因為伊為著做基督的工，險險死，家己拼命，欲補恁服事我所無夠的。