20	1	酒是致到侮慢的，厚酒致到喧嘩；見若因為伊來錯誤的，是無智慧。 
20	2	王的威風親像獅噤噤哮；惹伊受氣的，是害家己的生命。 
20	3	離開相爭彼號人有榮光；獨獨戇人愛冤家。 
20	4	貧憚的人佇冬天的時無欲種作，到收割的時，伊求乞也得著。 
20	5	人心內的計謀，是親像深的水，獨獨明理的人才會給伊揪出來。 
20	6	講起家己的仁慈的真多，若是忠信的人真得著。 
20	7	照正直來行的義人，伊的後裔有福氣！ 
20	8	王坐佇審判的位，用伊的目睭趕散攏總的歹。 
20	9	是誰會講，我已經清氣我的心，我的罪已經洗除？ 
20	10	鉈子無同，升、斗無同，攏是耶和華所厭惡。 
20	11	連囝仔佇所做的，也顯明伊的本性，伊所行的或是聖潔，抑正直。 
20	12	會聽的耳孔，會看的目睭，二項攏是耶和華所做的。 
20	13	莫得貪眠，免致到喪鄉；展開你的目睭，才有夠額的米糧。 
20	14	買物的講：呣好，呣好；到買去了，家己誇口。 
20	15	有金也有寶石多多，總是有知識的嘴唇就成做貴氣的珍寶。 
20	16	為著生份人擔保，著提彼人的衫；替外人做保認，彼個人著擔當責成。 
20	17	用瞞騙來得著食物，人掠做滋味；總是後來，伊的嘴滿滿是沙。 
20	18	對參詳逐項的計劃得著成；你欲交戰著用好的計策。 
20	19	四界行講人的長短，漏泄祕密的事；厚話的，呣通及伊結交。 
20	20	咒詛老父抑老母的，伊的燈欲熄，佇極黑暗的中間。 
20	21	起頭緊緊得著的產業，路尾呣是做伊的福氣。 
20	22	你莫得講，我欲報應歹；著聽候耶和華，伊欲救你。 
20	23	鉈子無相同是耶和華所厭惡；假的天秤也是呣好。 
20	24	人的腳步是對耶和華定著；人豈會知伊的路嗎？ 
20	25	人隨便講，這是聖物，下願了才查問，這是做伊的羅網。 
20	26	智慧的王撥散歹人，互車輪碖伊。 
20	27	人的心神是耶和華的燈，鑑察人的心腹。 
20	28	仁慈及真實保全國王，伊的座位也因為仁慈來堅固。 
20	29	勇健是少年人的榮光；白頭毛就是老人的體面。 
20	30	用鞭拍傷除去人的罪惡；拍會入人的心腹。