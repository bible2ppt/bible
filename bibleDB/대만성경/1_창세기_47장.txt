47	1	約瑟入去給法老講：「我的老父及我的兄弟帶的羊群牛群，及一切所有的，對迦南地來，今佇歌珊的地。」 
47	2	約瑟對伊的兄弟的中間揀五人，導去見法老。 
47	3	法老問約瑟的兄弟講：「恁做甚麼頭路？」給法老講：「你的奴僕本身，及阮的祖公攏是顧羊的人。」 
47	4	閣給法老講：「迦南地飢荒真傷重，奴僕的羊群無草通食，所以阮來是欲寄腳佇遮。今求你容允你的奴僕踮佇歌珊地。」 
47	5	法老給約瑟講：「你的老父及你的兄弟來到你遮， 
47	6	埃及地攏佇你的面前，互你的老父及你的兄弟住佇國內第一好的地；通住佇歌珊的地。你若知中間卡有本事的人，就派管顧我的精牲。」 
47	7	約瑟導伊的老父雅各入去徛佇法老的面前，雅各就給法老祝福。 
47	8	法老問雅各講：「你一生的年日是偌多啊？」 
47	9	雅各給法老講：「我寄腳佇世間的年日是一百三十歲，我一生的年日亦少亦艱苦，呣值著我的列祖寄腳佇世間的年日。」 
47	10	雅各閣給法老祝福，就對法老的面前出去。 
47	11	約瑟照法老的命令，將埃及國第一好的地，就是蘭塞的地，互伊的老父及伊兄弟徛起，做產業。 
47	12	約瑟用米糧奉承伊的老父及伊的兄弟，及伊的老父全家，攏照的人額來供給。 
47	13	飢荒真傷重，全地攏無米糧，甚至埃及地及迦南地的人因為飢荒的緣故餓到昏去。 
47	14	約瑟聚集埃及地及迦南地所有的銀，就是糴米糧的銀，約瑟就將許個銀帶到法老的宮。 
47	15	埃及地及迦南地的銀攏用了，埃及眾人攏來見約瑟，講：「阮的銀攏用了啦，求你互阮米糧，阮啥事著死佇你的面前？」 
47	16	約瑟講：「若是銀用了，恁的精牲通牽來，我為著恁的精牲欲互恁米糧。」 
47	17	就將精牲趕到約瑟遐；約瑟就用米糧換的馬、羊群、牛群，及驢；彼年為著換一切的精牲，就用米糧養飼。 
47	18	彼年已經過，第二年閣來見約瑟，給伊講：「阮瞞得我的主，阮的銀攏用了，精牲亦攏歸佇我的主。阮佇我的主的面前，除阮的身體及阮的田地以外，無剩一項。 
47	19	阮啥事人死，地拋荒佇你的目睭前啊？求你用米糧買阮及阮的地，阮及阮的地做法老的路用。閣用種子互阮，互阮得著活，免死，土地亦免拋荒。」 
47	20	對按呢，約瑟為法老買埃及所有的地，埃及人因為互飢荒所迫，逐人攏賣伊的田地；許個地就攏歸佇法老。 
47	21	約瑟照諸個城邑遷徙埃及的百姓，對埃及此旁到佇彼旁。 
47	22	獨獨祭司的地，法老無買伊，因為祭司有對法老得著定著的糧。食法老所互的糧，所以無賣的地。 
47	23	約瑟給百姓講：「我今仔日為法老買恁及恁的地，看啊，佇遮有種子互恁，恁通去作田。 
47	24	到收成的時，恁著將五份一納互法老，四份歸恁做田裡的種子，亦做恁及恁家內人的食物，以及恁的囝仔的食物。」 
47	25	講：「你有救阮的生命。願阮佇我的主的面前得著恩典，阮欲做法老的奴僕。」 
47	26	按呢約瑟為埃及的地設立定著的例，到佇今仔日：法老得著五份的一份，獨獨祭司的地無歸法老。 
47	27	以色列人徛起埃及國歌珊的地。佇遐建置產業，閣生湠極其多。 
47	28	雅各踮佇埃及地十七年，雅各一生的年日是一百四十七歲。 
47	29	以色列死的日近啦，伊就叫伊的子約瑟來，給伊講：「我若佇你的面前得著恩典，請你下手佇我的大腿下，用慈愛及誠實款待我，呣通埋葬我佇埃及。 
47	30	我及我的父公同睏的時，你著將我帶出埃及，埋葬佇埋葬的地。」約瑟講：「我欲照你的話來行。」 
47	31	雅各講：「你著對我咒誓。」伊就對伊咒誓，對按呢以色列倚床頭敬拜上帝。