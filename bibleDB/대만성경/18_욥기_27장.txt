27	1	約伯閣續接提起伊的言論講： 
27	2	上帝奪我的理由，全能者苦楚我的心神。我指伊的永活來講： 
27	3	因為我的活命猶久完全佇我的內面；上帝的氣猶久佇我的鼻孔。 
27	4	我的嘴唇決斷無講不義；我的舌也無講詭詐。 
27	5	我斷斷無稱恁做義；我到死也呣算我做無完全！ 
27	6	我執守我的義，無欲放拺；我的心一世人無責備我。 
27	7	願我的對敵親像歹人；願彼個起來攻擊我的，親像不義的人。 
27	8	無敬虔的人雖然搶著財利，上帝取伊的活命的時猶有甚麼向望？ 
27	9	患難臨到伊的時，上帝豈欲聽伊的求叫？ 
27	10	伊豈會用全能者做歡喜，伊時常求叫上帝嗎？ 
27	11	上帝所做的，我欲教示你；全能者所有者，我也無隱瞞。 
27	12	看啊，恁本身攏有看見，啥事一盡虛假啊？ 
27	13	歹人對上帝所受的份額，強暴的人對全能者所得著的產業就是此個； 
27	14	伊的子兒若加添多多，是欲互刀死；伊的後裔無通食夠額。 
27	15	伊所剩的人欲抵著瘟疫來埋葬；也伊的寡婦無啼哭。 
27	16	伊雖然積聚銀親像塵埃，閣備辦衣裳親像土； 
27	17	伊做伊備辦，總是義人欲穿伊；無罪的人欲分伊的銀。 
27	18	伊親像蛀蟲起厝，閣親像守更的搭伊的寮仔。 
27	19	伊好額倒，總是無得著收埋，伊展開目睭就無去。 
27	20	驚惶欲親像大水著伊；暝時的大風欲掃伊去。 
27	21	東風吹伊，伊就去，閣趕伊離開本所在。 
27	22	因為上帝射著伊，也無寬恕；伊苦通脫離伊的手。 
27	23	人欲對伊拍噗仔，也欲出口號，趕伊離開本所在。