7	1	論到恁所寫的事，我講查甫人無親近婦仁人是好。 
7	2	總是為著淫亂的緣故，逐人著有家己的某；婦仁人也逐個著有家己的丈夫。 
7	3	丈夫對婦仁人著照所合宜的款待伊；婦仁人對丈夫也著按呢。 
7	4	婦仁人無權通主意家己的身軀，是丈夫主意；丈夫也無權通主意家己的身軀，是婦仁人主意。 
7	5	莫得相虧負，獨獨若大家同心，就暫時相離，通專務祈禱；後來猶原相及住，免得撒但乘恁的情慾禁得，來試恁。 
7	6	我講按呢，是允准呣是命令。 
7	7	我愛人攏親像我；獨獨逐人對上帝為家己的恩賜，有的此款，有的彼款。 
7	8	我對未嫁娶的及守寡人講，若長長親像我是好。 
7	9	設使家己禁得，就著嫁娶。因為嫁娶是卡好佇慾火。 
7	10	我命令，已經嫁娶的；其實呣是我，是主命令：婦仁人莫得離開丈夫， 
7	11	若是已經離開，就著長長無嫁，或是及丈夫復和。丈夫也呣通放拺婦仁人。 
7	12	對其餘的我講（呣是主講）：若兄弟有婦仁人無信主，也婦仁人歡喜相及住，就莫得放拺伊。 
7	13	婦仁人有丈夫無信主，丈夫歡喜相及住，也莫得放拺伊的丈夫。 
7	14	因為無信主的丈夫對婦仁人得著聖，無信主的婦仁人對丈夫得著聖。若呣是按呢，恁的子兒無清氣，總是今是聖。 
7	15	呣信的若離開，就據在伊離開！兄弟，姊妹，佇諸個事無受拘束。獨獨上帝召咱是愛得和平。 
7	16	婦仁人啊，你豈可知會救丈夫抑？丈夫啊，你豈可知會救婦仁人抑？ 
7	17	獨獨照主所賞賜逐人的，照上帝所召逐人的著按呢行，佇逐個教會我所吩咐也是按呢。 
7	18	有人已經受割禮來得著召嗎？就莫得廢無割禮；有人未受割禮來得著召嗎？就莫得受割禮。 
7	19	受割禮算得數，無受割禮也算得數，獨獨是守上帝的誡若定。 
7	20	逐人佇甚麼等第受召，著猶原佇彼個等第。 
7	21	你做奴才來受召嗎？呣通因為按呢來掛慮；總是若會得自由，是卡好。 
7	22	因為做奴才佇主得著召的，是互主所解放；按呢做自由來得著召的，是做基督的奴僕。 
7	23	恁是用價錢所買的，呣通成做人的奴才。 
7	24	兄弟啊，逐人佇甚麼地步受召，伊著佇上帝的面前長長住佇彼個地步。 
7	25	論到未嫁娶的，我無有主的命令，總是我已經得著主的憐憫來做盡忠，就將家己的意見給恁講。 
7	26	因為看現今的艱難，照我拍算，人若照伊平常的款是好。 
7	27	你有婦仁人嗎？莫得求解放；你無婦仁人嗎？莫得求欲娶。 
7	28	總是你若娶，呣是犯罪；在室女若嫁，也呣是犯罪。總是彼號人欲佇肉體抵著患難，我是顧恁。 
7	29	兄弟啊，我閣講：時日促短啦。所以對今以後，有某的，著親像無某； 
7	30	啼哭的，親像無啼哭；歡喜的，親像無歡喜；買的，親像無所得著； 
7	31	用世間的物的，親像無濫糝用，因為此世間的款過去啦。 
7	32	我愛得恁無所掛慮。無某的，掛慮主的事，怎樣會互主歡喜。 
7	33	若是有某的，掛慮世間的事，怎樣會互某歡喜。 
7	34	婦仁人及在室女也有分別。無丈夫的，掛慮主的事，欲互伊的身軀及神魂攏聖；若是有丈夫的，掛慮世間的事，怎樣會互丈夫歡喜。 
7	35	我講諸個是為著恁家己的利益，呣是欲籠絡恁，就是欲互恁行合適的事，勤勤服事主，無所攪擾。 
7	36	若是有人拍算款待伊的查某子有呣合適，設使年歲過時，也事情不得已著按呢，就通照意思去行，伊無犯罪，著互合婚。 
7	37	若有人堅心，無有不得已的事，閣有權通行家己的意思，也伊家己的心已經決定欲留伊的查某子，按呢行是好。 
7	38	親像按呢，互家己的查某子出嫁的是好，無互伊出嫁的閣卡好。 
7	39	丈夫佇的時，婦仁人受把縛；丈夫若死，婦仁人得著自由，嫁伊所愛的，獨獨著嫁屬主的才通。 
7	40	總是照我拍算，無嫁卡有福氣。閣我想我也有上帝的神。