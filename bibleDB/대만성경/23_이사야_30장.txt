30	1	耶和華講：災禍啊！諸個悖逆的子。相及計謀，無對我的意思，結盟約，無對我的神，致到罪上加罪； 
30	2	起身落去埃及，並無請問我；欲倚靠法老的勢力加添家己的勢力，亦閃匿佇埃及的致蔭下。 
30	3	所以，法老的勢力欲做恁的見誚；閃匿佇埃及的致蔭下，欲做恁的漏氣。 
30	4	伊的首領已經到瑣安；伊的使者已經到哈內斯。 
30	5	欲因為利益的百姓來見誚。彼個百姓呣是做幫助，亦呣是做利益，獨獨是做見誚，做凌辱。 
30	6	論南方的精牲的默示：將財物馱佇驢仔尻脊頂，將寶物載佇駱駝的陵，經過艱難困苦的地，就是母的獅、公的獅、毒蛇，及火焰飛的龍的地，去彼個無利益的百姓遐。 
30	7	埃及的幫助是空空無利益；所以我稱伊做「坐振動的拉哈伯」。 
30	8	今你去，佇的面前將此個話寫佇牌裡，記佇冊裡，留佇後代，到永遠。 
30	9	因為是悖逆的百姓、講白賊的子兒，呣肯聽趁耶和華的教示的子兒。 
30	10	對先見者講：莫得先見，對先知講：莫得對阮講正直的話；著對阮講柔軟的話，講虛假的事。 
30	11	恁著放拺正路，離開正直的路，呣通佇阮的面前閣提起以色列的聖者。 
30	12	所以，以色列的聖者按呢講：因為恁棄拺此個話，憑信暴虐及乖僻，來倚靠伊， 
30	13	所以，此個罪惡佇恁的身上，親像欲倒的裂痕出佇高牆的，霎仔久的中間忽然間倒壞； 
30	14	伊欲毀壞伊，親像人毀壞燒磁人的磁器，摃碎亦無保惜，致到碎塊的中間尋無一片通對火爐來取火，對池內來舀水。 
30	15	主耶和華──以色列的聖者曾按呢講：恁的得著救在佇越倒轉及安息；恁得著氣力在佇平靜及信靠；總是恁無欲。 
30	16	恁講：無啊，阮欲騎馬來走。所以恁得欲走；閣講：阮欲騎彼個真走的精牲。所以追趕恁者，亦欲真走。 
30	17	一人哄喝，就一千人逃走；五人哄喝，就恁攏欲逃走；致到所剩的，親像山頂的旗杆，山頭的大旗。 
30	18	耶和華因為按呢欲聽候，來施恩惠互恁；閣因為按呢欲起來，憐憫恁。因為耶和華是公平的上帝；凡若聽候伊者攏有福氣！ 
30	19	恁諸個徛起佇錫安、佇耶路撒冷的百姓啊；你的確無閣啼哭。主欲因為你哀求的聲大施恩互你；伊聽見就欲應你。 
30	20	主欲互恁佇患難中有餅，佇艱苦中有水，恁的先生無閣閃匿；你欲親目看見你的先生。 
30	21	你偏佇左偏佇右的時，耳孔內欲聽見有聲佇你的後面講：「這就是路，你著行伊。」 
30	22	你所雕刻的偶像，用銀鑲的，所鑄造的偶像用金鍍的，你欲拍垃墋伊，欲棄拺伊，親像污穢的物，對伊講：「去啊！」 
30	23	你撒種子佇地裡，伊欲給伊落雨，亦欲互地所出的米糧真好真豐盛。到彼時，你的精牲欲佇寬闊的草場食草。 
30	24	犁園的牛及驢仔子欲食撒鹽的料；此個料是用風鼓及簸箕過颺的。 
30	25	佇大人，守更樓倒壞的日，逐個高山大嶺欲有河水溪流。 
30	26	當耶和華包伊的百姓損傷的所在，醫治伊的百姓拍傷的日，月的光欲親像日的光，日的光欲加七倍，親像七個日的光一樣。 
30	27	看啊，耶和華的名對遠遠來，受氣起來，密密的煙淐高。伊的嘴唇有受氣滿滿；伊的舌親像吞滅的火。 
30	28	伊的氣親像漲滿的河水，漲到頷頸，欲用毀滅的篩來篩萬國，閣佇眾百姓的嘴內欲有互人行錯誤的馬咬韁。 
30	29	恁欲唱歌，親像守聖節的暝，閣心內歡喜，親像人歕笛仔，上耶和華的山，到以色列的石磐遐。 
30	30	耶和華欲互人聽伊威嚴的聲，閣互人看見伊的手拍落去及受氣中的受氣，吞滅的火焰，脆雷、大風、冰雹。 
30	31	所以亞述人欲因為耶和華的聲大驚惶；伊欲用枴仔來拍伊。 
30	32	耶和華欲將定著的枴仔到佇伊的身上；逐擺拍落去，就聽見彈琴拍鼓的聲。交戰的時，耶和華動起伊的手，及伊交戰。 
30	33	因為陀斐特對早就設立，為著王來備辦，深閣闊；其中歸堆的是火及多多柴。耶和華的氣親像一條的硫磺火互伊起來。