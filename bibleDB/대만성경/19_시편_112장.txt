112	1	恁著謳咾耶和華！敬畏耶和華，大歡喜伊的命令者，此號人有福氣！ 
112	2	伊的後裔佇世間的確強盛；正直的人的後代的確欲得著福氣。 
112	3	伊的家內有貨物，有錢財；伊的公義存到永遠。 
112	4	正直的人佇黑暗的中間，有光為著伊發現；伊有恩惠，有憐憫，有公義。 
112	5	施恩來借人者，有福氣；伊受審判的時欲訴明家己的事。 
112	6	伊永永無搖泏；義人受記念，直到永遠。 
112	7	伊呣驚歹消息；伊的心堅固，倚靠耶和華。 
112	8	伊的心自在，攏無驚惶，直到伊看見伊的對敵受報應。 
112	9	伊大捨施，伊賑濟喪鄉人；伊的仁義存到永遠。伊的角得著舉起，有榮光。 
112	10	歹人看了克得，的確咬牙切齒來消滅；歹人的心願欲歸佇無。