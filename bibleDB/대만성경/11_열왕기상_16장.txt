16	1	耶和華的話臨到哈拿尼的子耶戶，攻擊巴沙講： 
16	2	「我已經對塵埃的中間舉起你，設立你做我的百姓以色列的人君，你竟然行耶羅波安的路，互我的百姓以色列犯罪，對的罪激我的受氣， 
16	3	看啊，我欲一盡除巴沙及伊的家，我也欲互你的家親像尼八的子耶羅波安的家一樣。 
16	4	凡若屬巴沙的人，死佇城裡的，狗欲食伊，死佇田野的，空中的鳥欲食伊。」 
16	5	巴沙其餘的事，及伊所行的以及伊的能力，豈無攏記佇以色列列王的記錄嗎？ 
16	6	巴沙及伊的列祖同睏，埋葬佇得撒。伊的子以拉續接伊做王。 
16	7	閣耶和華的話臨到哈拿尼的子先知耶戶，攻擊巴沙也攻擊伊的家，因為伊佇耶和華的目睭前所行一切的歹，用伊的手的所做來激伊的受氣，親像耶羅波安的家一樣，閣因為伊拍死伊的全家。 
16	8	猶大王亞撒二十六年，巴沙的子以拉佇得撒坐位做以色列王共二年。 
16	9	有管理伊的戰車的一半的人臣心利背叛伊。當伊佇得撒就是佇得撒管家亞雜的厝食酒醉的時， 
16	10	心利就入去拍死伊，篡伊的位。這是猶大王亞撒二十七年的事。 
16	11	心利起頭做王當坐位的時就巴沙全家，無論親人朋友，攏無給伊留一個查甫丁。 
16	12	親像按呢，心利滅巴沙全家，抵抵照耶和華託先知耶戶所講攻擊巴沙的話。 
16	13	這是因為巴沙一切的罪，及伊的子以拉的罪，二人所犯著的，也互以色列人犯著，用虛假的事來激耶和華──以色列的上帝的受氣。 
16	14	以拉其餘的事，見伊所行的，豈無攏記佇以色列諸個王的記錄嗎？ 
16	15	猶大王亞撒二十七年，心利佇得撒做王七日。彼時百姓抵仔紮營圍攻非利士的基比頓。 
16	16	佇營中的百姓聽見講心利背叛，閣死王，所以以色列眾人，就彼日佇營中設立軍長暗利做以色列王。 
16	17	暗利及以色列眾人，對基比頓上去，圍困得撒。 
16	18	心利看見城已經破，就入王宮的衛所，放火燒王宮，家己死佇內面。 
16	19	這是因為伊所犯的罪，是行耶和華所看做歹的，行耶羅波安的路，行伊所犯的罪，閣互以色列人犯罪。 
16	20	心利其餘的事及伊所行背叛的事，豈無記佇以色列諸個王的記錄嗎？ 
16	21	彼時，以色列百姓分做二旁：百姓一半隨基納的子提比尼，欲設立伊做王；閣一半隨暗利。 
16	22	總是隨暗利的百姓贏過隨基納的子提比尼的百姓。提比尼死，暗利就做王。 
16	23	猶大王亞撒三十一年，暗利坐位做以色列王共十二年；佇得撒做王六年。 
16	24	暗利用銀二他連得對撒瑪買撒瑪利亞山，佇山頂起造，就照彼個山的原主撒瑪的名，給所起的城號名叫撒瑪利亞。 
16	25	暗利行耶和華看做歹的事，比伊以前一切的王閣卡歹。 
16	26	因為伊行尼八的子耶羅波安的路，及伊互以色列人犯罪的罪，用虛假的事來激耶和華──以色列的上帝的受氣。 
16	27	暗利其餘所行的事，及伊所顯出的能力，豈無記佇以色列諸個王的記錄嗎？ 
16	28	暗利及伊的列祖同睏，埋葬佇撒瑪利亞。伊的子亞哈續接伊做王。 
16	29	猶大王亞撒三十八年，暗利的子亞哈坐位做以色列王。暗利的子亞哈佇撒瑪利亞做以色列王二十二年。 
16	30	暗利的子亞哈行耶和華看做歹的事，比伊以前一切的王閣卡歹， 
16	31	伊行尼八的子耶羅波安的罪；猶久掠做小可，閣娶西頓王謁巴力的查某子耶洗別做某，去服事巴力來拜伊， 
16	32	伊佇撒瑪利亞所起巴力的廟，佇廟內給巴力起壇。 
16	33	亞哈閣造亞舍拉，亞哈所行的激耶和華──以色列的上帝的受氣，比伊以前的以色列列王閣卡傷重。 
16	34	當伊坐位的時，有伯特利人希伊勒起耶利哥城；下地基的時，死大子亞比蘭；下門的時，死煞尾子西割，抵照耶和華託嫩的子約書亞所講的話。