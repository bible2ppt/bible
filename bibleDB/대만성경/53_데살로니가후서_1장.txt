1	1	保羅、及西拉，以及提摩太批寄互帖撒羅尼迦人的教會，就是佇咱的父──上帝及主耶穌基督的。 
1	2	願恁對父上帝及主耶穌基督得著恩典、平安。 
1	3	兄弟啊，阮應該為著恁常常感謝上帝，這本是合宜的；因為恁的信益發長大，閣恁眾人逐個相疼的心攏充足。 
1	4	致到阮佇上帝諸個教會將恁來誇口，因為恁佇一切的窘逐及所受的患難中，有存吞及信的心。 
1	5	這就是上帝公義審判明的憑據，互恁通算做會堪得佇上帝的國；就是恁為著伊受苦的。 
1	6	因為上帝照公義，欲用患難報應許個互恁抵著患難的人； 
1	7	也欲互恁諸個受患難的人及阮同得著安息。就是佇主耶穌及伊有權能的天使，佇火焰中對天顯現的時， 
1	8	來報冤佇許個呣識上帝及呣順服咱的主耶穌的福音的。 
1	9	此號人欲受刑罰，就是永遠的滅無，離開主的面前及伊權能的榮光。 
1	10	當主臨到的日，就是伊欲佇諸個聖徒得著榮光，也佇彼日伊欲佇攏總信的人得著謳咾。因為阮對恁所干證的，恁有信。 
1	11	為著按呢，阮也常常替恁祈禱，願咱的上帝看恁做會堪得佇所受的召，閣用權能來圓滿一切所欣慕的好，及對信所做的工； 
1	12	互咱的主耶穌的名佇恁得著榮光，恁也佇伊得著榮光，照咱的上帝及主耶穌基督的恩。