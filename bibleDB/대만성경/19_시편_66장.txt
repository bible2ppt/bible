66	1	〔一篇詩歌，交互樂官。〕全地攏著對上帝來出歡喜的聲！ 
66	2	唱歌謳咾伊的名的榮光！用謳咾的話來顯明伊的榮光！ 
66	3	著對上帝講：你的所做到許通驚！因為你的大權能，你的對敵欲降服你。 
66	4	全地欲敬拜你，吟詩謳咾你，欲吟詩謳咾你的名。（細拉） 
66	5	恁著來，來看上帝所行的事，伊對世間人所做的不止通驚。 
66	6	伊將海變做乾地，步行過河；佇遐阮因為伊來歡喜。 
66	7	伊用伊的權治理，直到永遠。伊的目睭鑑察列邦；悖逆的人呣通自高。（細拉） 
66	8	萬百姓啊，恁著謳咾阮的上帝，互人聽見謳咾伊的聲。 
66	9	伊互阮的生命活，亦無互阮的腳搖動。 
66	10	上帝啊，你曾試驗阮，鍛煉阮，親像鍛煉銀一樣。 
66	11	你互阮入羅網，用重擔下佇阮的身上。 
66	12	你互人坐車過阮的頭殼；阮經過水火，總是你互阮到富有的所在。 
66	13	我欲用燒祭進入你的厝，我欲對你謝我的願， 
66	14	就是佇我患難的時我的嘴唇所講的，我的嘴所下的願。 
66	15	我欲用肥的精牲的燒祭，及公羊的芳味獻互你，閣用公的牛，公的山羊來獻。（細拉） 
66	16	凡若敬畏上帝的人，恁攏著來聽！我欲講起伊為我所行的事。 
66	17	我曾用我的嘴求叫伊；用我的舌謳咾伊做高。 
66	18	我若心內注重罪惡，主的確無欲聽。 
66	19	總是上帝實在有聽見；已經俯落聽我祈禱的聲。 
66	20	上帝是應該謳咾者！伊未曾推辭我的祈禱，亦未曾互伊的慈愛離開我。