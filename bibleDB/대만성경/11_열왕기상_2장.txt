2	1	大衛欲死的期近啦，就吩咐伊的子所羅門講： 
2	2	「我欲行世間眾人所著行的路。所以，你著勇敢，做大丈夫， 
2	3	守耶和華──你上帝所交代你守的，行伊的道路，守伊的律例、伊的誡命、伊的法度、伊干證的話，照所寫佇摩西律法的冊裡的。按呢，你無論做甚麼，無論對叨落去，攏會亨通。 
2	4	也互耶和華應驗伊所應允我的話講：『你的子孫若謹慎伊的路，盡心盡意誠實行佇我的面前，就你的後裔坐以色列的國位永無斷。』 
2	5	你也知洗魯雅的子約押對我所行的，伊對以色列二個軍長所行的：就是尼珥的子押尼珥及益帖的子亞瑪撒，伊死。伊佇太平的時流的血，親像佇交戰的時一樣，將此個交戰的血染著伊的腰所縖的帶及伊的腳所穿的鞋。 
2	6	所以你著照你的智慧來行，呣通容允伊白頭毛安然落陰間。 
2	7	你著好款待基列人巴西萊許個子，互常常佇你的桌食；因為我閃避你的兄押沙龍的時，按呢款待我。 
2	8	看啊，及你佇的有巴戶琳的便雅憫人，基拉的子示每；我去瑪哈念的日，伊用重的咒詛咒詛我，總是伊有落約但迎接我，我就指耶和華對伊咒誓講：『我無欲用刀你。』 
2	9	今你莫得算伊無罪。因為你是聰明的人，也會知著怎樣款待伊，著互伊白頭毛，流血落陰間。」 
2	10	大衛及伊的列祖相及睏，埋葬佇大衛的城。 
2	11	大衛做以色列王共四十年；佇希伯崙做王七年，佇耶路撒冷做王三十三年。 
2	12	所羅門坐伊的老父大衛的位，伊的國堅固到極。 
2	13	哈及的子亞多尼雅去見所羅門的老母拔示巴，伊問伊講：「你來是平安嗎？」應講：「平安」； 
2	14	閣講：「我有代誌欲對你講。」伊講：「做你講。」 
2	15	亞多尼雅講：「你知國本是我的，以色列眾人也攏意向我，愛我做王，總是，國反轉歸我的小弟，因為是對耶和華互伊。 
2	16	今我有一件事求你，向望你莫得推辭我。」伊講：「做你講。」 
2	17	伊講：「求你對所羅門王講，互伊將書念的查某子亞比煞賞賜我做某，因為王的確無推辭你。」 
2	18	拔示巴講：「好，我替你給王講。」 
2	19	對按呢，拔示巴去見所羅門王，欲為著亞多尼雅給伊講；王起來迎接伊，對伊鞠躬，閣坐伊的位，吩咐人為王的老母設座位，伊就坐佇王的正旁。 
2	20	伊就講：「我有一件小可事求你，請你莫得推辭我。」王給伊講：「我的老母啊，做你講，我無欲推辭你。」 
2	21	伊講：「願用書念的查某囝仔亞比煞互你的兄亞多尼雅做某。」 
2	22	所羅門王應伊的老母講：「你啥事為著亞多尼雅求書念的查某囝仔亞比煞啊？也著替伊求國，因為伊是我的兄，就是著為伊及祭司亞比亞他及洗魯雅的子約押來求。」 
2	23	所羅門王就指耶和華來咒誓講：「亞多尼雅講這話是害家己的生命，若無，願上帝加倍責罰我。 
2	24	耶和華堅固我，互我坐我的父大衛的位，照伊所應允的話給我建立家；我指伊的永活來咒誓，亞多尼雅今仔日的確死。」 
2	25	所羅門王就差耶何耶大的子比拿雅去，伊就拍伊互伊死。 
2	26	王給祭司亞比亞他講：「你著倒去亞拿突你的田園遐！你應該著死，總是今仔日我呣互你死，因為你佇我的父大衛的面前有扛主耶和華的櫃，閣我的老父所受一切的患難，你也及伊受患難。」 
2	27	所羅門就革逐亞比亞他，呣准伊做耶和華的祭司。按呢，就應驗耶和華佇示羅論以利的家所講的話。 
2	28	此個消息傳到約押，約押就走入耶和華的布棚，擒壇角。因為約押雖然無隨押沙龍，總是隨亞多尼雅。 
2	29	有人給所羅門王講：「約押走到耶和華的布棚，今佇壇邊。」所羅門就差耶何耶大的子比拿雅，講：「你去拍伊。」 
2	30	比拿雅到耶和華的布棚，給約押講：「王按呢講，你著出來！」伊應講：「呣啊，我欲死佇遮。」比拿雅去回覆王，講約押按呢講按呢應我。 
2	31	王給伊講：「你通照伊的話行，拍死來埋葬伊，通互約押無因端流人的血彼個罪無歸佇我及我老父的家。 
2	32	耶和華欲用伊的血歸佇伊家己的頭殼；因為伊拍比伊卡義比伊卡好的二人，用刀死伊，就是以色列的軍長尼珥的子押尼珥及猶大的軍長益帖的子亞瑪撒，也我的老父大衛呣知。 
2	33	對按呢，的血欲歸佇約押的頭殼及伊的後裔的頭殼，到永遠；獨獨大衛及伊的後裔，伊的家，伊的位，欲對耶和華得著平安，到永遠。」 
2	34	耶何耶大的子比拿雅就上去，拍死伊，就埋葬伊佇曠野佇伊家己的厝。 
2	35	王就設立耶何耶大的子比拿雅，替約押做軍長，閣設立祭司撒督來替亞比亞他。 
2	36	王差人叫示每來，就給伊講：「你著為家己起厝佇耶路撒冷，徛起佇遐，呣通出遐去別位。 
2	37	因為你著確實知，你出去過汲淪溪，彼日著死！你的血欲歸你家己的頭殼。」 
2	38	示每應王講：「此個話真好！我的主我的王所講的，你的奴僕欲按呢行。」對按呢示每踮佇耶路撒冷多多日。 
2	39	過三年，示每二個奴僕走到迦特王瑪迦的子亞吉遐。有人給示每講：「你看，你的奴僕佇迦特。」 
2	40	示每起來，備辦驢，去迦特到亞吉王遐尋伊的奴僕，示每就去迦特帶伊的奴僕倒來。 
2	41	有人給所羅門講：「示每出耶路撒冷去迦特倒來。」 
2	42	王就差人叫示每來，對伊講：「我豈呣是叫你指耶和華咒誓，閣警戒你講『你著確實知，你出來去外面無論去叨落，彼日你著死』嗎？你應我講：『我聽此個話真好。』 
2	43	今你啥事無執守指耶和華所咒誓的及我所警戒你的命令啊？」 
2	44	王閣給示每講：「你的心所存的歹就是你對阮老父大衛所行的，你家己攏知，所以耶和華欲將你的歹歸你家己的頭殼； 
2	45	總是所羅門王欲得著福氣，閣大衛的國位欲佇耶和華的面前堅固，到永遠。」 
2	46	王就命令耶何耶大的子比拿雅。伊就出去拍互伊死。對按呢，國位堅固佇所羅門的手。