16	1	論到兌銀幫助聖徒的事，照我所曾吩咐加拉太諸個教會的，恁也著按呢行。 
16	2	每七日的頭一日，恁逐人照所得的利家己積下，免得我來的時才捐兌。 
16	3	我若到，看恁用批舉薦甚麼人，我欲差帶恁所送的銀到耶路撒冷。 
16	4	若應該著我去，也通及我去。 
16	5	我經過馬其頓了後，就欲到恁遐，因為我對馬其頓經過， 
16	6	豈採欲及恁且住，過冬天也敢。互恁送我佇所欲去的。 
16	7	是我呣愛此霎佇路裡見著恁；因為主若准，我向望及恁住卡久。 
16	8	總是我猶欲住佇以弗所，到五旬節； 
16	9	因為主有給我開一個闊大閣有功效的門，若是對敵也多。 
16	10	提摩太若到，恁著留心，互伊佇恁中間無驚惶；因為伊著磨佇主的工，親像我一樣。 
16	11	所以，呣通有人看輕伊，著送伊安然起身，就近我，因為我聽候伊及諸個兄弟來。 
16	12	論到兄弟亞波羅，我再三勸伊及諸個兄弟就近恁；總是伊現今攏無意思欲去，若有機會伊就欲去。 
16	13	恁著警醒，徛在佇信，做大丈夫，做勇健。 
16	14	恁凡事著佇仁愛來行。 
16	15	兄弟啊，恁知司提反阿的家，是亞該亞頭水的果子，掠服事聖徒做家己的職份。 
16	16	我勸恁降服此等號的人，以及見若同做工來著磨者。 
16	17	我歡喜司提反阿、福徒拿、亞該古來，因為補恁的無夠。 
16	18	是有安慰我及恁的心神。親像此號的人，恁著知通敬重伊。 
16	19	亞西亞諸個教會請安恁。亞居拉、百基拉及聚集佇厝內的教會，佇主切切請安恁。 
16	20	眾兄弟請安恁。恁著用聖的相唚來相請安。 
16	21	我──保羅親筆請安恁。 
16	22	若有無疼主的人，伊著受咒詛。咱的主來啊！ 
16	23	願主耶穌基督的恩及恁佇！ 
16	24	我的疼佇基督耶穌及恁眾人佇。阿們！