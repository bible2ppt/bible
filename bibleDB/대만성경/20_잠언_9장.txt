9	1	智慧有起伊的厝，有拍伊七支柱， 
9	2	有伊的精牲，有調和伊的酒，有辦伊的筵桌； 
9	3	差伊的女婢出去，家己佇城內極高的所在叫， 
9	4	講：見若戇直的人，著越來遮！閣給無知的人講： 
9	5	恁來，食我的餅，飲我調和的酒。 
9	6	恁棄拺愚戇，就得著活，也著行光明的路。 
9	7	規正侮慢的人，家己招凌辱；責備歹人者，家己取見誚。 
9	8	呣通責備侮慢的人，驚了伊怨恨你；著責備智慧的人，伊欲疼你。 
9	9	教示智慧的人，伊就益發有智慧；指示義人，伊就加添學問。 
9	10	敬畏耶和華是智慧的根本；識彼位聖者就是聰明。 
9	11	因為對我，你的日子欲卡多，你的年歲也愈欲加添。 
9	12	你若做智慧，就是為著本身做智慧；你若侮慢，就欲家己擔當。 
9	13	愚戇的婦仁人嚷；伊是戇直，呣識半項。 
9	14	伊坐佇伊家己的門口，坐佇城內高地的座位， 
9	15	愛叫過路的人，就是直直行的路的人， 
9	16	講：見若戇直的人著越來遮！閣給無知的人講： 
9	17	偷舀來的水是甜的，偷食的餅是有滋味的。 
9	18	總是彼號人呣知佇伊遐的是陰魂；伊的人客佇陰府深的所在。