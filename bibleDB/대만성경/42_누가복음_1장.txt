1	1	因為有多多人將咱中間已經成的事，曾抬筆來排列做傳， 
1	2	就是照許個做道理的差用的人，對起頭親目看見來傳互咱的。 
1	3	我已經對起頭詳細查考攏總的事，就想著照次序寫伊來寄互提阿非羅大人， 
1	4	互你知所學習的的確實。 
1	5	當猶太王希律的時，有屬亞比雅班的祭司，名撒迦利亞；伊的某是亞倫的後裔，名叫以利沙白。 
1	6	二人佇上帝的面前是義的人，照主一切的誡命禮儀來行，無通嫌， 
1	7	總是無子；因為以利沙白懷孕，二人年歲又閣老。 
1	8	彼時撒迦利亞照伊的班列行祭司的職佇上帝的面前， 
1	9	照祭司職份的例抽籤，得著入主的殿燒香。 
1	10	當燒香的時，百姓歸陣佇外面祈禱。 
1	11	主的天使出現互伊看，徛佇香壇的正旁。 
1	12	撒迦利亞看見，就卬愕驚惶。 
1	13	天使對伊講：「撒迦利亞啊，莫得驚，因為你的祈禱已經聽見啦。你的某以利沙白欲生子，你著給伊號名叫約翰。 
1	14	你欲歡喜閣快樂；多多人也欲為著伊出世，來歡喜。 
1	15	因為伊佇主的面前欲做大，葡萄酒及一切的酒攏無飲，對老母的胎就互聖神充滿。 
1	16	伊欲互以色列後裔多多人越轉，來歸主──就是的上帝。 
1	17	伊欲用以利亞的心神及才能，行做頭佇主的面前，互做父的越轉心向佇子，互悖逆的人趁義人的智慧，為著主備辦合用的百姓。」 
1	18	撒迦利亞對天使講：「我對怎樣會知此個事啊？因為我已經老，我的某年歲也老啦。」 
1	19	天使應伊講：「我就是加百列，徛佇上帝的面前的，奉差及你講話，報你諸個好消息。 
1	20	今你欲靜靜講話，到諸個事得著成的日；因為你呣信我的話，就是許個到期欲應驗的話。」 
1	21	百姓聽候撒迦利亞，奇怪伊久久佇殿內。 
1	22	到出來，及講話，就知伊佇殿裡有看見異象；伊就對比意思，竟然是啞口。 
1	23	到伊照職份服事的日滿，就倒去兜。 
1	24	諸個日了後，伊的某以利沙白有娠，密五月日， 
1	25	講：「主佇看顧我的日，款待我親像按呢，來洗我的見誚佇人的中間。」 
1	26	到六月日，天使加百列奉上帝所差到加利利一個城名叫拿撒勒， 
1	27	就近一個在室女，是已經配定著互大衛家的一人，名叫約瑟。此個在室女名叫馬利亞； 
1	28	天使入去，對伊講：「得著大恩的人啊，平安，主及你佇！」 
1	29	馬利亞不止卬愕伊的話，想此個請安是甚麼意思。 
1	30	天使給伊講：「馬利亞啊，莫得驚！因為你得著上帝的恩典。 
1	31	今你欲懷孕生子，著給伊號名叫耶穌。 
1	32	伊欲做大，稱做至高者的子；主上帝欲用伊的祖大衛的位互伊。 
1	33	伊欲做王佇雅各的家，到代代；伊的國也無窮盡。」 
1	34	馬利亞對天使講：「我未有嫁人，怎樣欲有此個事？」 
1	35	天使應伊講：「聖神欲臨到你，至高者的權能欲致蔭你，所以對你生的欲稱做聖做上帝的子。 
1	36	閣你的親戚以利沙白，已經老也懷孕，平素稱做boe懷孕的，今有娠六月日啦。 
1	37	因為，上帝所講的話，無一句無力。」 
1	38	馬利亞講：「我是主的女婢，願照你的話應驗佇我。」天使就離開伊去。 
1	39	佇諸個日的中間，馬利亞起身，趕緊去山地，到猶大一個城； 
1	40	入撒迦利亞的厝，請安以利沙白。 
1	41	以利沙白一下聽見馬利亞請安，胎孕佇腹肚內就趒跳。以利沙白互聖神充滿， 
1	42	就大聲講：「眾婦仁人的中間你得著福氣，你所懷孕的也得著福氣！ 
1	43	我的主的老母來就近我，我對叨落會得著按呢啊？ 
1	44	因為你請安的聲一下入我的耳孔，佇我腹肚內的胎就歡喜來趒跳。 
1	45	信的婦仁人有福氣啊！因為主所給伊講的話欲應驗。」 
1	46	馬利亞講： 
1	47	我的心尊敬主做大；我的神因為救我的上帝來歡喜； 
1	48	因為伊看顧女婢的卑微；對今以後，萬世代欲講我有福氣。 
1	49	因為彼個有權能者，為著我做大的代誌；伊的名是聖。 
1	50	敬畏伊的人伊憐憫，到代代。 
1	51	伊曾用伊的手出氣力；心志驕傲的人伊有趕散。 
1	52	有權能的人伊　的位，卑微的人伊升做高； 
1	53	枵的人伊用好物互食到飽，富的人伊互空空倒去。 
1	54	伊扶助伊的奴僕以色列， 
1	55	來紀念憐憫，照伊對咱的祖所講的話，來施落互亞伯拉罕及伊的後裔到永世代。 
1	56	馬利亞及伊相及住，約略有三月日，才倒去兜。 
1	57	以利沙白生產的期已經到，就生子。 
1	58	厝邊親戚聽見主大憐憫伊，就及伊相及歡喜。 
1	59	到第八日，來欲給嬰仔行割禮，愛照伊的老父的名號伊做撒迦利亞。 
1	60	伊的老母應講：「無啦！著名伊做約翰。」 
1	61	就對伊講：「你的親戚中無人號此個名。」 
1	62	就比意思問伊的老父，愛給伊號甚麼名。 
1	63	伊的老父討寫字的板，寫講：「伊的名是約翰。」大家奇怪。 
1	64	撒迦利亞的嘴連鞭開，舌也解，就講話來謳咾上帝。 
1	65	四圍徛起的人攏驚；諸個一切的話遍遍報揚佇猶太的山地。 
1	66	聽見的人攏將諸個事囥佇心裡，講：「按呢此個嬰仔將來欲怎樣？」因為主的手及伊佇。 
1	67	伊的老父撒迦利亞就互聖神充滿，做先知來講： 
1	68	著謳咾主──以色列的上帝！因為伊有看顧伊的百姓，來贖回伊， 
1	69	替咱興起拯救的角，佇伊的奴僕大衛的家， 
1	70	照伊對有世間以來用伊聖的先知的嘴所講的， 
1	71	就是救咱脫離對敵，及見若怨恨咱的人的手， 
1	72	來行憐憫佇咱的列祖，來紀念伊聖的約── 
1	73	就是及咱的祖亞伯拉罕所咒的誓─── 
1	74	互咱已經脫離諸個對敵的手， 
1	75	一世人佇伊的面前，用聖、用義無驚來服事伊。 
1	76	嬰仔啊！你也欲稱做至高者的先知；因為你欲行佇主的面前，來備辦伊的路， 
1	77	互伊的百姓對得著赦罪，就知拯救的恩。 
1	78	為著咱的上帝憐憫的心，對按呢互早起時的日對頂面來到佇咱， 
1	79	來照許個坐佇黑暗及死蔭中的人，導咱的腳入平安的路。 
1	80	嬰仔漸漸大，心神日日勇壯，佇曠野，到顯明佇以色列的日。