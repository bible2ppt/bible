27	1	〔大衛的詩。〕耶和華是我的光，是我的拯救，我欲驚是誰？耶和華是我活命的氣力，我欲驚是誰？ 
27	2	許個做歹的人就是我的仇讎，我的對敵來攻擊我，欲食我的肉，彼時In就著觸跋倒。 
27	3	雖然有軍兵紮營欲攻擊我，我的心亦無驚惶；雖然興起刀兵攻擊我，我猶原自在。 
27	4	有一項事，我曾對耶和華求，我猶原致意愛得著；就是一世人徛起耶和華的厝，看伊的榮光，數念伊的殿。 
27	5	因為患難的日，伊欲暗靜保護我；佇伊的帳帷內，將我囥佇伊布棚蓋密的所在，舉起我佇石磐頂。 
27	6	今我的頭殼得著抬起，卡高佇我四面的對敵。我欲佇伊的布棚獻歡喜的祭；我欲吟詩亦欲唱歌謳咾耶和華。 
27	7	耶和華啊，我出聲求叫的時，求你聽；閣求你憐憫我，應我。 
27	8	你曾講：恁著欣慕見我的面。彼時我的心對你講：耶和華啊，我欲欣慕見你的面。 
27	9	呣通對我掩你的面。呣通受氣來趕你的奴僕，你平素是做我的幫助。救我的上帝啊，呣通放拺我，亦呣通離開我。 
27	10	因為父母離開我，耶和華欲收留我。 
27	11	耶和華啊，求你用你的道路指示我，因為我的對敵的緣故導我佇平坦的路。 
27	12	呣通將我交互對敵，成的心願；因為濫糝干證的人，起來攻擊我，亦吐出兇惡的話。 
27	13	我若呣信佇活人的地得著看見耶和華的恩惠，就的確絕望。 
27	14	著聽候耶和華！著勇壯，你的心著堅固！實在著聽候耶和華！