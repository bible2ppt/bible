23	1	你若及官長坐桌，著注意彼個佇你面前的。 
23	2	你若是貪食的人，就著用刀下佇嚨喉。 
23	3	呣通貪伊的好食物，因為是騙人的食物。 
23	4	呣通拖磨來求好額，呣通倚靠家己的聰明。 
23	5	你豈欲注目佇彼個空虛的嗎？因為錢財家己欲發翅，親像鷹鳥飛上天。 
23	6	呣通食堅吝的人的飯，也呣通貪伊的好滋味； 
23	7	因為伊的心按呢想，伊做人也按呢。伊雖然對你講，請食，請飲，總是伊的心無意向你。 
23	8	就你所食彼點仔欲吐出來；所講的好話歸佇空空。 
23	9	呣通講話互戇人聽，因為伊欲看輕你智慧的話。 
23	10	呣通移徙早時所立的地界，也呣通侵入無父的子的田地。 
23	11	因為贖回in的有大權能，伊欲對你來伸in的冤。 
23	12	著專心向佇教示，俯耳孔佇智慧的話。 
23	13	囝仔呣通無教督；你用箠拍伊，boe致到死。 
23	14	你用箠拍伊，就通救伊的靈魂免落陰府。 
23	15	我的子，你的心若有智慧，我的心的確真歡喜。 
23	16	你的嘴若講正直，我的心腸也欲快樂。 
23	17	你呣通欣羨歹人，獨獨著通日敬畏耶和華； 
23	18	因為猶有將來的報應，你的向望也boe會斷絕。 
23	19	我的子，你著聽，著有智慧，閣引導你的心佇正直的路。 
23	20	好飲酒的，貪食肉的，你呣通及伊往來，結交抑做陣； 
23	21	因為好酒貪食的，欲致到喪鄉；愛睏的，欲致到穿破衫。 
23	22	你著聽趁生你的老父；你的老母老的時，也呣通看輕伊。 
23	23	著買真理，呣通賣出；智慧、教示、及明理也著按呢。 
23	24	義人的老父欲大快樂；人生著智慧的子，欲因為伊來歡喜。 
23	25	你著互你的父母歡喜，互生你的母快樂。 
23	26	我的子，著將你的心獻互我；你的目睭也著歡喜我許個路。 
23	27	因為娼妓是深坑；淫婦是狹的井。 
23	28	伊teh當等親像賊；佇人的中間加添詭詐的人。 
23	29	是誰有災禍？是誰有憂悶？是誰有相爭？是誰有吐氣？是誰無緣故受傷？是誰目睭紅霧？ 
23	30	就是彼號飲酒呣知息，四界尋調和的酒，彼號人。 
23	31	酒成做紅，佇杯內成做色水，飲了滑喉，你呣通看伊， 
23	32	到尾親像蛇teh咬你，親像毒蛇teh螯你。 
23	33	你的目睭欲看奇異的事；你的心欲發出乖謬。 
23	34	你欲親像倒佇海中，抑是親像睏佇船桅頂的人。 
23	35	你欲講：人拍我，我無受傷；人摃我，我呣知。我底時精神，我閣去尋酒。