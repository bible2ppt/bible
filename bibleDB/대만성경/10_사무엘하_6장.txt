6	1	大衛閣聚集以色列中所揀的三萬人。 
6	2	大衛起身，導隨伊的眾百姓，對巴拉猶大去欲對遐扛上帝的櫃來；此個櫃的名是用坐佇二個兵的中間萬軍的耶和華的名來稱者。 
6	3	下上帝的櫃佇新的車，對山頂亞比拿達的家載出來；亞比拿達二個子烏撒及亞希約趕彼個新車。 
6	4	將伊及上帝的約櫃對山頂亞比拿達的家載出來，亞希約行佇櫃的頭前。 
6	5	大衛及以色列的全家佇耶和華的面前，用松柴所造逐號的樂器及琴、瑟、鈴瓏鼓、大鼓、鈸，來作樂跳舞。 
6	6	到拿艮的五榖場，烏撒伸手扶上帝的約櫃，因為牛著觸。 
6	7	耶和華受氣烏撒，上帝佇遐因為伊的錯誤來拍伊，伊就死佇遐，佇上帝的櫃邊。 
6	8	因為耶和華忽然拍死烏撒，大衛無歡喜，就稱彼所在做毗列斯烏撒，到今仔日。 
6	9	當彼日，大衛驚耶和華，講：「耶和華的櫃豈可通到我的所在？」 
6	10	對按呢大衛呣肯將耶和華的櫃扛入大衛的城，到家己的所在，大衛就扛伊越入迦特人俄別以東的家。 
6	11	耶和華的櫃踮佇迦特人俄別以東的厝三月日；耶和華賜福氣互俄別以東及伊的全家。 
6	12	有人給大衛王講：「耶和華因為上帝的櫃賜福佇俄別以東的家及見若屬佇伊的。」大衛就去，歡喜扛上帝的櫃對俄別以東的厝到大衛的城。 
6	13	扛耶和華約櫃的人行六步，大衛就獻一隻牛及一隻肥的精牲做祭祀。 
6	14	大衛佇耶和華的面前盡力跳舞，大衛縖幼苧布的以弗得。 
6	15	按呢，大衛及以色列全家扛耶和華的櫃上來，出歡喜的聲歕哨角。 
6	16	耶和華的櫃入大衛城的時，掃羅的查某子米甲對窗仔門看，看見大衛起來跳舞佇耶和華的面前，心就看輕伊。 
6	17	扛耶和華的櫃入去，下佇伊的所在，就是大衛所為伊搭的布棚。大衛佇耶和華的面前獻燒祭及謝恩祭。 
6	18	大衛獻燒祭及謝恩祭明白，就用萬軍耶和華的名給百姓祝福， 
6	19	閣佇許個眾百姓，就是以色列眾人，無論男女，每人分互一個餅，一塊肉，一個葡萄干餅；眾百姓就去，逐人倒去的厝。 
6	20	大衛倒去欲給伊的家眷祝福；掃羅的查某子米甲出來迎接大衛，講：「以色列王今仔日有偌大榮光啊！今仔日露體佇人臣的女婢目睭前，親像一個無下落人無畏見誚露體一樣。」 
6	21	大衛給米甲講：「這是佇耶和華的面前；伊揀我過你的老父及伊的全家，設立我做耶和華的百姓以色列的君王，所以我欲佇耶和華的面前跳舞。 
6	22	我欲比此個閣卡粗俗，家己看做卑賤。你所講許個女婢，我欲受尊重。」 
6	23	對按呢掃羅的查某子米甲，到死的日，無生子兒。