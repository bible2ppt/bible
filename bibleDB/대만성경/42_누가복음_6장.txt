6	1	有一個安息日，耶穌對麥園經過。伊的學生摘麥穗，用手揉伊來食。 
6	2	有法利賽幾若人講：「安息日所呣應該行的，恁啥事行伊？」 
6	3	耶穌應講：「大衛及跟隨的人枵的時所行的，恁未讀著嗎？ 
6	4	伊入上帝的厝，提排列的餅來食，閣互伊跟隨的人，此號餅若呣是祭司，就攏呣應該食。」 
6	5	閣給講：「人子也是安息日的主。」 
6	6	閣一個安息日，耶穌入會堂教示，佇遐有一人伊的正手枯焦。 
6	7	經學士及法利賽人當看伊佇安息日欲醫病抑無，意思是愛尋縫通告伊。 
6	8	耶穌知的意思，就給彼個手枯焦的人講：「起來！徛佇中央。」伊就起來徛。 
6	9	耶穌就對講：「我問恁，佇安息日行好事行歹事，救生命害生命，叨落一項卡合宜啊？」 
6	10	就四界看眾人，給彼人講：「伸你的手！」伊伸出去，手就好好。 
6	11	許個人滿心受氣，相及議論著怎樣來辦耶穌。 
6	12	當彼時，耶穌出去山裡祈禱，通暝祈求上帝； 
6	13	到天光，就叫伊的學生來，對中間揀十二人，稱做使徒。 
6	14	有西門（耶穌閣號伊的名做彼得），及伊的兄弟安得烈，閣有雅各及約翰，腓力及巴多羅買， 
6	15	馬太及多馬，亞勒腓的子雅各及稱做西羅底的西門， 
6	16	雅各的子猶大，及賣先生的加略人猶大。 
6	17	耶穌及落來，徛佇平的所在；有伊多多的學生及歸大陣的百姓，對猶太全地及耶路撒冷，以及推羅、西頓沿海墘的地來，欲聽伊，也欲得著醫好的病； 
6	18	閣有互邪神所刁難的，也得著醫好。 
6	19	眾人攏愛摸伊；因為有權能對伊出，來醫好大家。 
6	20	耶穌抬目看伊的學生，講：恁喪鄉的人有福氣啊！因為上帝的國是恁的。 
6	21	恁現在枵的人有福氣啊！因為恁欲得著飽。恁現在啼哭的人有福氣啊！因為恁欲笑。 
6	22	「人為著人子來怨恨恁，拒絕恁，詈罵恁，掠恁的名做歹，來棄拺伊，恁就有福氣啊！ 
6	23	當彼日，恁著歡喜趒跳，因為佇天裡恁的報賞是大。是的祖款待先知也是按呢。 
6	24	若是恁好額人有災禍啊！因為恁已經受著恁的安慰。 
6	25	恁現在飽的人有災禍啊！因為恁欲枵。恁現在笑的人有災禍啊！因為恁欲哀傷啼哭。 
6	26	「恁互眾人謳咾的有災禍啊！因為的祖款待假的先知也是按呢。」 
6	27	「若是我給恁聽的人講，對敵恁的，著疼！怨恨恁的，著好款待！ 
6	28	詈罵恁的，著給祝福！凌辱恁的，著替祈禱！ 
6	29	人搧你此旁的嘴，就著越彼旁向伊。人提恁的外衫，連內衫也莫得擋伊。 
6	30	凡若求你的，著互伊。提你的物的，莫得閣給伊討。 
6	31	恁愛人怎樣款待恁，也著按呢款待人。 
6	32	恁若疼許個疼恁的，有甚麼恩惠？因為歹人也是疼許個疼的人。 
6	33	恁若好款待許個好款待恁的，有甚麼恩惠？因為歹人也是按呢行。 
6	34	恁若借許個，有通向望伊還的，有甚麼恩惠？因為歹人也借歹人，愛照數額來還。 
6	35	若是恁著疼恁的對敵，好款待，借人也無絕望，恁的報賞就大，閣恁欲做至高者的子兒，因為伊好款待忘恩及歹的人。 
6	36	所以恁著有憐憫，親像恁的父的憐憫一樣。」 
6	37	「莫得批評人，就無抵著批評；莫得責罪人，就無抵著責罪；恁放人息，就欲放恁息； 
6	38	互人，就欲互恁，欲用足額的斗，扼、搖，互伊實到出來，傾佇恁的衫仔帕；因為恁用甚麼量來量，也欲按呢倒量互恁。」 
6	39	閣用譬喻給講：「睛暝的會給睛暝的導路嗎？二個豈攏跋落陷坑嗎？ 
6	40	學生會過先生；總是見若成做齊備的欲親像伊的先生。 
6	41	閣你怎樣看見兄弟目睭內的草仔幼，也無想你目睭內的楹仔柴啊？ 
6	42	抑是欲豈會給你的兄弟講：『兄弟啊，你目睭內的草仔幼互我給你提去』，也本身無看見你目睭內的楹仔柴啊？假好的人啊！代先提去你目睭內的楹仔柴，才會明明看見，通提去兄弟目睭內的草仔幼。」 
6	43	「因為，無有好樹結歹果子，也無有歹樹結好果子。 
6	44	因為逐欉樹對伊家己的果子，來識伊。莿帕內無人挽無花果，草茦內無人摘葡萄。 
6	45	好人對伊的心所積聚的好來發出好；歹人對伊所積聚的歹來發出歹；因為對心所充滿的，嘴就講出。」 
6	46	「恁啥事稱呼我『主啊，主啊』也無行我所講的啊？ 
6	47	見若就近我，聽我諸個話來行伊的人，我欲報恁知彼個人親像甚麼： 
6	48	伊是親像人起厝，掘互伊深，下地基佇石磐頂；大水一下到，溪流沖著厝，會搖動伊，因為伊起得好。 
6	49	若是聽了無行的人，是親像人起厝佇土頂，無下地基；溪流沖著伊，就倒，彼間厝的倒壞是傷重。」