6	1	我閣抬目看，看啊，有四張車對二個山縫出來；許個山是銅的山。 
6	2	頭一張車掛赤馬，第二張車掛黑馬。 
6	3	第三張車掛白馬，第四張車掛花斑勇的馬。 
6	4	我就應對及我講話的使者講：「我的主啊，諸個是甚麼？」 
6	5	使者應我講：「諸個就是天四面的風，徛佇全地的主的面前，今對遐出來。」 
6	6	掛黑馬的車出去北方，白馬隨伊的後面；花斑的馬出去南方。 
6	7	勇的馬出來，愛欲佇全地行來行去。伊講：「做恁去佇全地行來行去。」就佇全地行來行去。 
6	8	伊叫我，給我講：「看啊，去北方的已經佇北方安我的心。」 
6	9	耶和華的話臨到我講： 
6	10	「你著對許個受掠的人的中間就是對黑玳，對多比雅、對耶大雅領受金銀。閣佇彼日你著入去西番雅的子約西亞的厝，就是對巴比倫倒轉來所到的厝， 
6	11	領受金銀做冕旒，戴佇約撒答的子祭司頭約書亞的頭殼， 
6	12	對伊講，萬軍的耶和華按呢講：看啊，彼個稱做樹枝的人，伊欲對伊的根頭發起來，也欲起耶和華的殿。 
6	13	伊欲起耶和華的殿，伊也欲得著榮光，坐伊的寶座來治理；也欲佇伊的寶座做祭司，佇二個的中間有和平的計劃。 
6	14	冕旒欲歸佇希連、多比雅、耶大雅、及西番雅的子賢，下佇耶和華的殿做紀念。」 
6	15	遠的人也欲來，有份佇起耶和華的殿，恁就知萬軍的耶和華差我到恁遮。恁若注意聽趁耶和華──恁的上帝的話，就欲有此個代誌。