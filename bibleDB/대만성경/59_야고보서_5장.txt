5	1	今，恁富人，著為著欲到佇恁的苦難，來啼哭、喉叫。 
5	2	恁的錢財已經敗壞，恁的衣裳著蛀蟲。 
5	3	恁的金銀生銹；彼個銹欲做干證來攻擊恁，也欲食恁的肉，親像火燒。恁佇諸個路尾日已經積聚財寶。 
5	4	你看，收割恁的園者的工錢，恁所呣互來剋虧人的，有聲喉叫，閣收割的人諸個哀怨的聲透入萬軍的主的耳孔。 
5	5	恁佇地上曾宴樂、奢侈，養恁的心佇殺戮的日。 
5	6	彼個義人恁曾定伊的罪，來死伊，伊也無抵敵恁。 
5	7	兄弟啊，所以恁著常常吞，到佇主的降落。你看，作穡人聽候地上寶貝的土產，常常吞聽候伊到得著秋霖春雨。 
5	8	恁也著常常吞，堅固恁的心，因為主的降臨近啦。 
5	9	兄弟啊，莫得相怨妒，免得恁受審判。你看，審判司已經徛佇門口。 
5	10	兄弟啊，許個託主的名來講的先知，恁著取做受患難吞的模樣。 
5	11	許個曾吞的人，咱講有福氣。恁曾聽見約伯的吞，閣看主到尾怎樣，就是主滿腹的慈悲及憐憫。 
5	12	獨獨我的兄弟啊，第一要緊，莫得咒誓；莫得指天，抑是地，抑是別項物來咒誓。恁的，是，著做是；呣是，做呣是，免得恁抵著擬罪。 
5	13	恁中間有人受苦嗎？伊著祈禱；有人歡喜無？伊著吟詩。 
5	14	有人破病無？伊著叫教會的長老；佇主的名用油抹伊，近倚伊來祈禱。 
5	15	有信的祈禱欲救破病的人，主欲互伊起來；伊若有罪，欲赦免伊。 
5	16	恁著相對認罪，相替祈禱，通得著醫好。義人的祈禱，伊的力量有大功效。 
5	17	以利亞是及咱同情的人，伊切切求莫得落雨，就無落雨佇地裡歷過三年閣六月日。 
5	18	伊閣祈禱，天就落雨，地就出土產。 
5	19	我的兄弟啊，恁中間若有失迷真理的，有人互伊越轉， 
5	20	通知互一個罪人對迷路倒轉的，會救伊的靈魂出死，閣會遮蓋多多罪過。