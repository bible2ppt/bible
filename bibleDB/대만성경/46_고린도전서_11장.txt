11	1	恁著學我，親像我學基督。 
11	2	我謳咾恁，因為恁凡代誌紀念我，閣執守諸個遺傳，照我所傳互恁的。 
11	3	總是我愛恁知基督是做查甫人的頭；查甫人做婦仁人的頭；上帝做基督的頭。 
11	4	見若查甫人祈禱抑是傳道，若罩頭殼，就凌辱伊的頭。 
11	5	若是見若婦仁人祈禱抑是傳道，無罩頭殼，就凌辱伊的頭，因為這及剃頭毛無各樣。 
11	6	婦仁人若無罩頭殼，就著剪頭毛；婦仁人剪頭毛抑剃頭毛若是見誚，就卡好著罩頭。 
11	7	查甫人呣應該罩頭，因為伊是上帝的像及榮光；若是婦仁人就是查甫人的榮光。 
11	8	因為查甫人呣是對婦仁人出，獨獨婦仁人是對查甫人出； 
11	9	因為查甫人呣是為著婦仁人才創造，是婦仁人為著查甫人來創造。 
11	10	所以，婦仁人著有降服權柄的記號佇伊的頭殼，為著使者的緣故。 
11	11	總是佇主若無查甫人，就呣成婦仁人，無婦仁人，就呣成查甫人。 
11	12	因為親像婦仁人對查甫人出，查甫人也是對婦仁人才有；獨獨萬項是對上帝出。 
11	13	恁心內家己省察，婦仁人無罩頭殼來祈禱上帝，是合適嗎？ 
11	14	對本性豈呣知，查甫人有長的頭毛，是做見誚嗎？ 
11	15	若是婦仁人有長的頭毛，是做伊的榮光，因為伊的頭毛是賞賜伊做帕。 
11	16	設使有想愛欲辯駁的，阮無此號例，上帝諸個教會也無。 
11	17	今我將此個吩咐恁，呣是謳咾恁；就是恁聚集無致到利益，是致到損害。 
11	18	頭一項，我聽見恁聚集做會的時，恁中間有分黨，我也大略信。 
11	19	因為恁中間免得有黨派，欲互真實的人顯明佇恁中間。 
11	20	按呢恁聚集佇一所在，呣是食主的晚餐； 
11	21	因為食的時，逐人做伊代先食伊的下昏頓，有人枵，有人醉。 
11	22	恁豈無厝通飲食嗎？抑是恁看輕上帝的教會，也互無的見誚啊？我欲對恁怎樣講？佇此個我欲謳咾恁嗎？我無謳咾！ 
11	23	因為我對主受，也曾傳互恁的，就是主耶穌互人賣彼暝，有提餅， 
11	24	祝謝，來擘伊，講：「此個是我的身軀，為著恁拍破的，恁著行按呢來紀念我。」 
11	25	食了後，也按呢捧杯，講：「此個杯就是新約，佇我的血設立的，見若飲的時，著行按呢來紀念我。」 
11	26	因為恁逐擺食此個餅，飲此個杯，是表明主的死，直到伊閣來。 
11	27	按呢，凡若食主的餅，抑是飲主的杯無合宜的，是辜負主的身軀及血。 
11	28	若是人著家己省察，才通食此個餅、飲此個杯。 
11	29	人無分別主的身軀，來飲食，就是對飲食家己取審判。 
11	30	所以恁中間衰膦的、破病的多多，死的也無少。 
11	31	咱若家己審問，就無受審判。 
11	32	總是咱受審判，是互主所警戒，免得及世間人同受定罪。 
11	33	我的兄弟啊，所以恁聚集欲食的時，著相聽候。 
11	34	若有人枵，著厝食，免得聚集，致到受審判。其餘的，等我來才欲設法。