1	1	基督耶穌的奴僕保羅、提摩太批寄互徛起腓立比，佇基督耶穌攏總的聖徒，及諸個監督，以及執事。 
1	2	願恁對咱的父上帝及主耶穌基督得著恩典、平安！ 
1	3	我見有數念恁，就感謝我的上帝； 
1	4	逐擺為著恁眾人祈禱的時，常常歡喜來祈禱。 
1	5	因為恁對頭一日到今，相及有份佇興起福音。 
1	6	我也深信起頭做好的工佇恁的，欲成伊，到佇耶穌基督的日。 
1	7	閣我為著恁眾人有此號心志是合宜；因為恁常常佇我的心內，無論我佇鐵鍊中，以及辯明來堅固福音的時，恁眾人及我有份佇恩典。 
1	8	因為上帝給我做干證，我體基督耶穌的心，有怎樣戀慕恁眾人。 
1	9	閣我所求的，就是互恁的仁愛佇智慧以及逐樣的曉悟，充滿又閣充滿， 
1	10	致到恁會驗出許個卡好的事，互恁純全無塞礙，到佇基督的日； 
1	11	用義的果子滿滿就是對耶穌基督有的，欲互上帝得著榮光謳咾。 
1	12	兄弟啊，我愛恁知，我所抵著的代誌抵抵是互福音卡進步， 
1	13	致到我的掛鐵鍊佇基督來顯明佇全營，及其餘的眾人。 
1	14	閣致到佇主的兄弟大半對我的掛鐵鍊來深信，益發好膽無驚，來講上帝的道理。 
1	15	今人傳基督，有的是出佇怨妒冤家，有的是出佇好意思。 
1	16	諸個是出佇仁愛，因為知我是為著辯明福音來設立的； 
1	17	許個報揚基督是出佇結黨，呣是實心，的意思是愛互我佇鐵鍊中另外加添艱苦。 
1	18	按呢就怎樣？或是假，或是真，無論怎樣，根抵是傳基督。我因為按呢就歡喜，也欲歡喜； 
1	19	因為我知此個事，對恁的祈禱以及耶穌基督的神的賞賜，欲致到我得著救。 
1	20	照我所切切欣慕及向望的，就是我無一項事見誚。凡事好膽，現今也照平常按呢，或是對死，或是對活，基督欲佇我的身軀得著榮光。 
1	21	因為論到我，活就是基督，死就是利益。 
1	22	設使活佇肉體，這是做我的工的果子，我也呣知欲怎樣揀。 
1	23	我佇兩難的中間，真愛倒去及基督相及佇，是不止卡好。 
1	24	總是猶原住佇肉體，為著恁的緣故是閣卡要緊。 
1	25	我已經深信此個，就知我欲猶原佇，也及恁眾人相及佇，致到恁的信得著進步閣歡喜， 
1	26	互恁佇基督耶穌的誇口，為著我會愈充滿，是對我及恁閣佇。 
1	27	獨獨恁行代誌著合佇基督的福音，互我豈採來見著恁，抑是離開恁，會聽見恁的代誌，就是恁佇一個神徛在，用一心為著福音的信相及出力。 
1	28	凡代誌無互對敵拍驚，這是做滅無的憑據，也是做恁得救的憑據，攏是對上帝。 
1	29	因為已經賞賜恁為著基督，呣若信靠伊，閣為著伊受苦。 
1	30	恁出力交戰，及前所看見我的、現今所聽見我的相同。