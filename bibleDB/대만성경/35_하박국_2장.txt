2	1	我欲徛守更樓，徛佇營寨觀看，看伊對我講甚麼話，我通用甚麼話來訴明。 
2	2	耶和華應我講：寫此個默示明明刻佇板裡，互讀的人也通走。 
2	3	因為此個默示猶有定著的期，欲緊緊結局，決斷無白賊。雖然延延，猶久著聽候；因為的確會到，無閣延延。 
2	4	看啊，伊的心神自高，佇伊的內面無正直；獨獨義人欲對伊的信來活。 
2	5	就是欺騙者，驕傲的人，無踮佇家內，開闊伊的心所愛者，親像陰府。亦親像死會滿足，統一萬國歸伊，聚集萬百姓歸伊。 
2	6	諸個眾人豈無欲用俗語來批評伊用譬喻來譏刺伊講：積聚多多無屬家己的財物，欲偌久？提多多準當的物家己擔負，彼號人有災禍啊！ 
2	7	咬你者豈無忽然起來，攪擾你者豈無醒起來，你就欲做所搶的物？ 
2	8	因為你搶劫多多國，列國中所剩的人也欲搶劫你，是因為你人流血，對境內及城市及其中徛起的人所行強暴的緣故。 
2	9	為家己的家積聚不義的錢、欲作巢佇高的所在、向望脫離兇惡的勢力，彼號人有災禍啊！ 
2	10	你滅多多百姓，所計謀的，凌辱家己的家，閣犯罪害家己的生命。 
2	11	壁中的石欲喉叫；柴料中的棟樑欲應聲。 
2	12	用人流血來起城、用罪孽設立城市者有災禍啊！ 
2	13	看啊，眾百姓所勞碌的互火燒去，列國著磨到厭倦者歸佇空空，豈呣是攏出佇萬軍的耶和華嗎？ 
2	14	因為耶和華的榮光欲互全地攏識，親像水充滿洋海一樣。 
2	15	互伊的厝邊飲、閣參猛烈的酒、互伊飲到醉，通看見伊的下體，彼號人有災禍啊！ 
2	16	你所充滿的是凌辱，呣是榮光；你亦著飲，顯出是未受割禮者！耶和華正手的杯欲越轉來互你飲；你的凌辱欲蓋密你的榮光。 
2	17	閣你對黎巴嫩所行的強暴以及殘害野獸互伊驚惶的事攏欲遮蓋你；是因為你人，對境內城市及其中徛起的人所行強暴的緣故。 
2	18	雕刻的像，有甚麼利益，才互造伊的人雕刻伊啊？鑄的偶像及假的先生有甚麼利益，才互造伊的人倚靠伊來造啞口的偶像啊？ 
2	19	對柴頭講：著醒！對啞口的石頭講：起來！彼號人有災禍啊！此個豈會教示人嗎？看啊，是用金用銀包的，伊的內面攏無活氣。 
2	20	獨獨耶和華佇伊的聖殿；全地佇伊的面前攏著靜靜。