6	1	耶和華吩咐摩西講： 
6	2	「你著吩咐以色列人給講：無論男女下特別的願，就是拿細耳人的願，家己分別歸互耶和華。 
6	3	伊就著離開酒及厚酒，也呣通飲甚麼酒的醋及厚酒的醋；呣通飲甚麼葡萄的汁，也呣通食青的葡萄及乾的葡萄。 
6	4	佇一切家己分別的日，見若葡萄樹所出的，對核到皮，攏呣通食。 
6	5	「佇伊下願家己分別許個日，呣通互剃頭刀到伊的頭殼，到伊家己分別歸互耶和華的日滿，伊著做聖，出在伊的頭毛發長。 
6	6	佇伊家己分別歸耶和華許個日，呣通倚近身屍。 
6	7	伊的老父抑是老母抑是兄弟抑是姊妹死的時，伊呣通為著互家己無清氣，因為伊家己分別歸上帝的憑據是佇伊的頭殼。 
6	8	佇伊家己分別許個日伊是歸佇耶和華做聖。 
6	9	「若佇伊的身邊忽然有人死，致到染著伊家己分別的頭殼，就伊著佇家己清氣的日，剃頭，就是佇第七日剃伊。 
6	10	第八日，伊著用二隻鳩鵻抑是二隻鴿仔子帶到會幕門口，交代祭司。 
6	11	祭司著獻一隻做贖罪祭，一隻做燒祭，給伊贖罪因為伊對身屍來有罪，閣著佇彼日互伊的頭殼做聖。 
6	12	伊著閣用伊分別的日分別來歸耶和華，閣著牽一隻未滿年的羊仔做補過失的祭；總是以前的日無算數，因為伊的家己分別已經受染垃墋。 
6	13	「拿細耳人家己分別的日已經滿彼個例就是按呢：人著導伊到會幕的門口， 
6	14	伊著將伊的禮物獻互耶和華，就是一隻無瑕疵、未滿年的綿羊仔做燒祭，一隻無瑕疵、未滿年的綿羊母仔做贖罪祭，及一隻無瑕疵的綿羊做謝恩的祭， 
6	15	閣一筐的無酵餅就是調和油幼麵粉做的餅，及抹油無酵的薄餅，以及伊的素祭及灌奠的祭。 
6	16	祭司著提諸個到耶和華的面前來獻彼人的贖罪祭及燒祭； 
6	17	伊也著將彼隻羊及彼筐無酵餅獻互耶和華做謝恩的祭，祭司也著續獻伊的素祭及灌奠。 
6	18	拿細耳人著佇會幕門口剃家己分別的頭，將家己分別的頭毛下佇謝恩祭下面的火頂。 
6	19	拿細耳人剃伊家己分別的頭毛了後，祭司就著取已經煮的羊一支前腿，閣對筐仔內提一個無酵餅及一個無酵的薄餅，攏下佇伊的手。 
6	20	祭司著提諸個做搖祭，搖佇耶和華的面前；這及所搖的胸、所舉的腿攏做聖物，歸互祭司。然後拿細耳人通飲酒。 
6	21	「下願的拿細耳人為著伊分別家己所獻的禮物，及伊以外所會得著的，獻互耶和華，就是此個例。伊按呢下願就著照分別家己的例來行。」 
6	22	耶和華吩咐摩西講： 
6	23	「你著吩咐亞倫及伊的子講：恁著按呢給以色列人祝福，對講： 
6	24	『願耶和華賜福你，保護你。 
6	25	願耶和華互伊的面的光照你，施恩互你。 
6	26	願耶和華歡喜的面看你，賞賜你平安。』 
6	27	按呢欲用我的名下佇以色列人的頂面；我也欲賜福。」