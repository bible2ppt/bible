6	1	按呢，咱欲怎樣講？總無長長佇罪惡、互恩典加添多多嗎？ 
6	2	斷斷呣通！咱向罪彼面已經死的，豈欲猶原佇罪中來活嗎？ 
6	3	豈呣知咱見若曾受洗禮來入佇基督耶穌的，是受洗禮來入伊的死。 
6	4	所以，咱既然對洗禮來入佇死，及伊同埋葬，是親像基督對父的榮光對死人中復活，也欲互咱按呢行佇活命的新款。 
6	5	因為咱若聯合佇伊死的款式，也欲聯合佇伊復活的款式； 
6	6	是知咱舊的人及伊同釘，互罪的體會廢去，致到咱無閣做罪惡的奴才； 
6	7	因為已經死的是得著稱做義，來脫離罪。 
6	8	今咱信若及基督同死，就欲及伊同活。 
6	9	知基督已經對死人中復活無閣死，死無閣管轄伊。 
6	10	因為伊的死，是向罪做一擺死；伊的活是向上帝來活。 
6	11	按呢，恁佇基督耶穌著看家己向罪是死，向上帝是活。 
6	12	所以，莫得容允罪惡做王佇恁會死的身軀，致到恁順趁伊的私慾。 
6	13	也莫得將恁的百體獻互罪惡做不義的器具；是著將本身獻互上帝，親像對死人中來活者，也獻恁的百體互上帝做義的器具。 
6	14	因為罪惡無閣管轄恁，因為恁呣是佇律法下，是佇恩典下。 
6	15	按呢就怎樣？咱既然呣是佇律法下，是恩典下，通犯罪嗎？斷斷呣通！ 
6	16	豈呣知恁獻本身做奴僕來順趁伊，就是做所順趁者的奴僕？或是做罪惡的奴僕，致到死；抑是做順趁的奴僕，致到義？ 
6	17	感謝上帝！因為恁前做罪惡的奴僕，今曾甘心順趁恁所入彼個教訓的規模。 
6	18	已經得著解放脫離罪，就做義的奴僕。 
6	19	我因為恁肉體的軟弱，就照人的事來講。因為親像恁曾用恁的百體獻互污穢不法做奴僕，致到不法；今著照按呢用恁的百體獻互義做奴僕，致到成聖。 
6	20	因為恁前做罪惡的奴僕，彼時恁無互義管轄。 
6	21	當彼時恁得著甚麼果子，佇現今所見誚的啊？因為的結局是死。 
6	22	今恁已經得著解放脫離罪惡，來做上帝的奴僕，得著果子，致到成聖，彼個結局是永活。 
6	23	因為罪惡的工錢是死；若是上帝的恩賜是永活，在佇咱的主基督耶穌。