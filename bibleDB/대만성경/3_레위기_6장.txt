6	1	耶和華吩咐摩西講： 
6	2	「若有人犯罪，干犯耶和華，對伊的厝邊行詭詐，或是所交代伊物件，或是交關買賣，或是搶人的財物，或是欺壓厝邊， 
6	3	或是拾著失落的物行詭詐，白賊來咒誓，佇人所行一切的事的中間犯著一項來有罪； 
6	4	伊若犯著，致到有過失，就著還所搶的，抑是因為欺壓所得著的，抑是所交代伊的物，抑是人失落互伊所拾著的物， 
6	5	抑是伊因為甚麼物白賊咒誓，就著照數額來還，另外加五份的一份，佇查出伊有過失的日著還本主。 
6	6	也著照你所估的，用伊補過失的祭──就是羊群中一隻無瑕疵的綿羊──牽到耶和華的面前，交互祭司做補過失的祭。 
6	7	祭司著佇耶和華的面前替伊贖罪；伊無論行甚麼事，互伊有罪，攏欲得著赦免。」 
6	8	耶和華吩咐摩西講： 
6	9	「你著命令亞倫及伊的子孫講，燒祭的例是按呢：燒祭著下佇壇的柴頂，一暝到光，壇頂的火著常常。 
6	10	祭司著穿幼苧布的衣服，下身也著穿幼苧布的褲，將壇頂的火所燒做燒祭的灰收起來，傾佇壇邊； 
6	11	然後著褪去此個衣服，穿別號的衣服，將火灰帶出營外到清氣的所在。 
6	12	壇頂的火著佇頂面常常，呣通熄。祭司著逐早起佇彼頂面燒柴，閣將燒祭排佇壇頂，佇彼頂面燒謝恩祭的油。 
6	13	佇壇頂的火著常常，呣通熄。」 
6	14	「素祭的例是按呢：亞倫的子孫著佇壇前將這獻佇耶和華的面前。 
6	15	伊著對彼中間，提出素祭的麵粉一把，及油及素祭中所有的乳香，燒佇壇頂，做紀念獻互耶和華做芳味。 
6	16	所剩的，亞倫及伊的子孫著食伊，著佇聖的所在呣通參酵來食，著佇會幕的院內食。 
6	17	呣通參酵來伊。這是我對我的火祭中賞賜的份額，是至聖的，及贖罪祭以及補過失的祭一樣。 
6	18	見若亞倫子孫中查甫的攏著食伊，對耶和華的火祭中，做永遠的份額，直到恁的萬代。摸諸個祭物的，攏欲成做聖。」 
6	19	耶和華吩咐摩西講： 
6	20	「亞倫及伊的子孫佇伊受抹油的日，所著獻互耶和華的禮物，就是幼的麵粉伊法十份的一份，做常常獻的素祭：早起時一半，下昏時一半。 
6	21	著佇煎盤用油來做，調和了，你就著提入來；好一塊一塊，做素祭獻互耶和華做芳味。 
6	22	伊的子孫中，續接伊受抹油做祭司，著獻伊，著一盡燒互耶和華。這是永遠的例。 
6	23	祭司的素祭著一盡燒，呣通食伊。」 
6	24	耶和華吩咐摩西講： 
6	25	「你著吩咐亞倫及伊的子孫講，贖罪祭的例就是按呢：著佇耶和華的面前、燒祭的精牲的所在來贖罪祭的精牲；這是至聖的物。 
6	26	為贖罪獻此個祭的祭司著食伊，著佇聖的所在，就是佇會幕的院內食伊。 
6	27	見若摸伊的肉的欲成做聖；伊的血若灑佇甚麼衣服的頂面，所灑著彼領你著佇聖的所在洗。 
6	28	若煮佇磁的器具著給伊摃破；若煮佇銅的器具，此個器具著過磨，才用水洗。 
6	29	見若祭司中的查甫丁攏著食伊，這是至聖的物。 
6	30	見若贖罪祭，伊的血若帶入會幕佇聖所贖罪，攏呣通食伊，著用火燒伊。」