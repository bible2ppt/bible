64	1	願你離開天來降臨；互諸個山振動佇你的面前── 
64	2	親像火燒乾柴，親像火互水滾，互你的對敵知你的名，互列國佇你的面前愕愕惙！ 
64	3	你曾行通驚的事阮所無拍算。彼時你降臨，諸個山振動佇你的面前。 
64	4	對古早以來，人未曾聽見、耳孔未曾聽見、目睭未曾看見，佇你以外有甚麼上帝為著聽候伊的人行代誌。 
64	5	你迎接彼個歡喜行義、及記念你的道路的人；看啊，你曾受氣，阮曾犯罪；親像按呢已經久，阮猶會得著救嗎？ 
64	6	阮攏親像無清氣的人；所有的義攏親像污穢的衫。阮攏親像樹葉漸漸乾去；阮的罪過親像風給阮吹去。 
64	7	閣無人求叫你的名；無人出力擒住你。因為你掩面呣看阮，互阮因為阮的罪過致到消無。 
64	8	耶和華啊，今你猶原是阮的父！阮是土，你是燒磁師傅；阮攏是你的手所造者。 
64	9	耶和華啊，你呣通大受氣，亦呣通永遠記念罪過。求你俯落來看，阮攏是你的百姓。 
64	10	你諸個聖城變做曠野。錫安變做曠野；耶路撒冷成做拋荒。 
64	11	阮聖閣娞的厝──就是阮的列祖謳咾你的所在互火燒燎去；阮所欣慕的攏荒廢。 
64	12	耶和華啊，有諸個事，你猶忍會住嗎？你猶靜靜，互阮深深受苦難嗎？