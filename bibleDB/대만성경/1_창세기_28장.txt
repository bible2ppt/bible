28	1	以撒叫雅各來，給伊祝福亦吩咐伊講：「你呣通娶迦南的查某囝仔做某。 
28	2	你起來去巴旦亞蘭，到你的外公彼土利的家，佇你的母舅拉班查某子的中間娶一個做某。 
28	3	願全能的上帝賜福你，互你生湠真多，成做多多族， 
28	4	閣將所應允亞伯拉罕的福氣互你及你的後裔，互你承接你所寄居的地，就是上帝所互亞伯拉罕的。」 
28	5	以撒差雅各去，伊就去巴旦亞蘭，到亞蘭人彼土利的子拉班遐。伊是雅各、以掃的母舅。 
28	6	以掃看見以撒給雅各祝福，閣差伊去巴旦亞蘭，欲對遐娶某，亦看見祝福伊的時吩咐伊講：「呣通娶迦南的查某囝仔做某」， 
28	7	閣看見雅各聽父母的話去巴旦亞蘭， 
28	8	以掃就知迦南的查某囝仔伊的老父以撒呣中意， 
28	9	以掃就去以實瑪利遐，佇伊許個某以外閣娶瑪哈拉做某。伊是亞伯拉罕的子以實瑪利的查某子，尼拜約的小妹。 
28	10	雅各離開別是巴，向哈蘭去； 
28	11	到一所在，因為日落，就佇遐歇暝，對許個石頭的中間提一塊做枕頭，佇遐睏， 
28	12	夢見有梯　佇地裡，梯頂抵天，有上帝的使者佇梯裡上落。 
28	13	耶和華徛佇梯頂，講：「我是耶和華──你的祖亞伯拉罕的上帝，亦是以撒的上帝；我欲將你現在所睏的地賞賜你及你的後裔。 
28	14	你的後裔欲親像地上的土沙，你欲對東西南北來發展；地上萬族欲因為你及你的後裔得著福氣。 
28	15	我亦及你佇。你無論去叨落，我欲保護你，亦欲導你倒來此所在，攏無放拺你，到我成對你所講的。」 
28	16	雅各睏醒，講：「耶和華真正佇遮，我竟然呣知！」 
28	17	就驚講：「此所在到即通驚！呣是別項，這是上帝的厝，這是天的門。」 
28	18	雅各早早起來，將伊做枕頭的石　做柱，倒油佇頂面。 
28	19	就名彼所在叫伯特利；此個城本名路斯。 
28	20	雅各下願講：「上帝若及我佇，佇我所行的路保護我，閣互我有物通食，有衫通穿， 
28	21	互我安然倒來我的父的厝，就耶和華的確做我的上帝。 
28	22	我所　做柱的石欲做上帝的厝；見若你所賞賜我的，我欲將十份的一份獻互你。」