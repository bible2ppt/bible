18	1	大衛算隨伊的百姓，設立千總、百總導。 
18	2	大衛差百姓出去，三份一交約押的手，三份一交洗魯雅的子、約押的兄弟亞比篩的手，三份一交迦特人以太的手。王給百姓講：「我的確及恁出去。」 
18	3	總是百姓講：「你呣通出去。若阮逃走，對敵無掠阮做要緊；阮若陣亡一半，對敵也無掠阮做要緊。因為你一人擋得阮一萬人，你對城內幫助阮卡好。」 
18	4	王給講：「恁所看做好的，我欲行伊。」對按呢王徛佇城門邊，百姓有的一百，有的一千，照次序出去。 
18	5	王命令約押、亞比篩、以太講：「恁帶著我款待彼個少年人押沙龍著卡寬。」王為著押沙龍命令許個首領的話，百姓攏有聽見。 
18	6	百姓就出去田野抵敵以色列人，佇以法蓮的樹林交戰。 
18	7	佇遐以色列人輸佇大衛許個奴僕的面前；彼日陣亡的真多，共有二萬人。 
18	8	因為戰陣散真開，遍遍佇彼所在，樹林所吞滅的比互刀所吞滅的卡多。 
18	9	押沙龍偶然抵著大衛的奴僕。押沙龍騎伊的騾，騾走對大欉橡樹艷的樹枝下經過，伊的頭殼掛著橡樹，吊佇半空中，所騎的騾做伊去。 
18	10	有一個人看見，就給約押講：「我看見押沙龍掛佇橡樹裡。」 
18	11	約押給報伊的人講：「你已經看見，啥事呣對遐拍伊互伊墜落地啊？我就賞你十個銀，及一條帶。」 
18	12	彼個人給約押講：「我就得著一千銀佇我的手，也呣敢伸手害王的子；因為阮聽見王命令你及亞比篩以太講：『恁著細膩，呣通害彼個少年人押沙龍。』 
18	13	我若濫粉做來害伊的生命，無一項會瞞得王，你就欲徛佇邊仔呣插我。」 
18	14	約押講：「我呣通及你延延。」約押手抬三支短槍，彼時押沙龍吊佇橡樹猶活，就鑿透伊的心。 
18	15	給約押抬家私的少年人十個圍押沙龍，拍互伊死。 
18	16	約押歕哨角，百姓就倒來，無閣以色列人，因為約押阻止百姓。 
18	17	將押沙龍佇樹林內一個大深坑，頂面疊一大堆的石頭。以色列眾人逐個走倒去的布棚。 
18	18	押沙龍活的時，佇王的山谷為家己　一支柱，因為伊講：「我無子通留我的名。」就用家己的名稱彼支柱，到今仔日稱做押沙龍的號表。 
18	19	撒督的子亞希瑪斯講：「准我走去，報消息互王，就是耶和華有怎樣對伊的對敵報仇。」 
18	20	約押給伊講：「你今仔日呣通去報消息，別日你通報消息；總是今仔日你呣通報消息，因為王的子已經死。」 
18	21	約押給古示人講：「你去將你所看見的給王講。」古示人對約押鞠躬，就走去。 
18	22	撒督的子亞希瑪斯閣給約押講：「無論怎樣，求你准我隨古示人走去。」約押講：「我的子，你報消息，既然得著賞，啥事愛走去啊？」 
18	23	伊閣講：「無論怎樣，我欲走去。」約押講：「你走去！」亞希瑪斯就對平洋的路走去，走做古示人的頭前。 
18	24	大衛抵仔坐佇二個城牆的中間。守望的人絔上城牆到城門的樓頂，抬目觀看，看見一人單身走來。 
18	25	守望者叫來給王講。王講：「伊若家己來，的確有消息欲報。」伊愈走愈近倚來， 
18	26	守望的人閣看見一人走來，守望者給顧城門的人講：「看啊，有一人單身走來。」王講：「這也是報消息的。」 
18	27	守望者講：「我看見頭前走者，親像撒督的子亞希瑪斯走的款。」王講：「伊是好人，來報好消息。」 
18	28	亞希瑪斯對王叫講：「平安啦！」就佇王的面前仆佇地裡拜，講：「耶和華──你的上帝是應該著謳咾的，因為伊已經將許個起手攻擊我的主我的王的人交互你。」 
18	29	王講：「少年人押沙龍平安抑無？」亞希瑪斯應講：「約押差王的奴僕，及你的奴僕，彼時我看見大喊嘩，呣知是甚麼代誌。」 
18	30	王講：「你行開，徛佇邊仔。」伊就行開，徛。 
18	31	古示人也到，古示人講：「有消息報互我的主我的王！耶和華今仔日對一切興起攻擊你的人給你報仇。」 
18	32	王給古示人講：「少年人押沙龍平安無？」古示人應講：「願我的主我的王的對敵，及一切興起攻擊你欲害你的人，攏親像彼個少年人一樣。」 
18	33	王就不止傷心，上城門頂的樓啼哭，愈行愈講：「我的子押沙龍啊！我的子，我的子押沙龍啊！我恨替你死，押沙龍啊，我的子！我的子！」