5	1	耶和華啊，求你記念阮所抵著的事，看阮所受的凌辱來鑑察伊。 
5	2	阮的產業歸佇外邦人；阮的厝宅歸佇別族。 
5	3	阮是無老父的孤兒；阮的老母親像寡婦。 
5	4	阮著出銀才有水通飲；阮燃柴亦著買。 
5	5	追阮者扼著阮的頷頸；阮厭倦得著歇睏。 
5	6	阮投降埃及人及亞述人，因為欲得著米糧通食飽。 
5	7	阮的列祖犯罪，今無去啦；阮著擔當的罪過。 
5	8	奴僕管轄阮，無人救阮脫離的手。 
5	9	阮拼生命來得著米糧，因為有刀劍佇曠野。 
5	10	阮的皮膚黑親像火爐，因為飢荒來發熱。 
5	11	佇錫安強姦婦仁人，以及猶大諸個城的在室女。 
5	12	縛許個貴族的手給吊離地，見著老大的面亦無尊敬。 
5	13	少年人扛石磨，囝仔擔柴，致到跋倒。 
5	14	老人無閣坐佇城門口；少年人無閣作樂。 
5	15	阮的心快樂已經息，阮的跳舞變做悲哀。 
5	16	阮頭殼頂的冕旒磕落；阮有災禍啊！因為阮有犯罪。 
5	17	因為按呢阮的心暈去，因為按呢阮的目睭花。 
5	18	是為著錫安山拋荒，山狗行遊佇彼頂面。 
5	19	耶和華啊，你是永遠佇；你的寶座代代無息。 
5	20	你啥事永遠記得阮？啥事棄拺阮到許久？ 
5	21	耶和華啊，求你互阮越轉歸你，阮就越轉。求你換新阮的日，親像早時一樣。 
5	22	你一盡棄拺阮，受氣阮到極？