5	1	我的子，著留心佇我的智慧，俯耳孔聽我的聰明的話， 
5	2	為著欲互你執守計劃，嘴唇保存知識。 
5	3	因為淫婦的嘴唇滴落甜蜜；伊的嘴比油卡滑， 
5	4	到尾就苦親像茵蔯，利親像雙面的劍。 
5	5	伊的腳落到死地；伊的腳步踏著陰府， 
5	6	致到活命平坦的路伊尋著。伊的路無定著，伊也呣知。 
5	7	我諸個子啊，今著聽趁我；呣通離開我所講的話。 
5	8	你的路著離開伊遠遠，呣通行近伊的門口， 
5	9	驚了你將家己的榮光互別人，將你的歲壽互殘忍的人； 
5	10	驚了外人得著你的錢財滿滿，你著磨得著的，歸佇外人的家； 
5	11	到尾，你的肉體衰敗，你就悲哀吐氣， 
5	12	就講：嗐啊，我怎樣怨恨教示，心內藐視責備； 
5	13	亦無聽趁我的先生的話，閣無俯耳孔聽許個教示我的人？ 
5	14	我佇會眾及大會中，險險陷落佇逐號的歹。 
5	15	你著飲家己水池內的水，飲家己井內所出的水。 
5	16	你的水泉豈通滿出外面？你的溪水豈通流佇街路？ 
5	17	獨獨歸你一人，呣通及別人相及用。 
5	18	著互你的水泉得著福氣；著歡喜你少年的時所娶的某。 
5	19	伊親像通疼的鹿母，通歡喜的鹿母；伊的胸前互你時時知足，伊的愛情互你常常戀慕。 
5	20	我的子，你啥事戀慕淫婦？啥事抱妓女的胸前？ 
5	21	因為，人所行的路攏佇耶和華的目睭前；伊也修平人一切的路。 
5	22	歹人欲互家己的罪過擒著；伊欲互伊罪惡的索縛。 
5	23	伊因為欠缺教示欲致到死無；閣因為愚戇到極，欲行差路。