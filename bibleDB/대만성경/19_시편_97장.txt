97	1	耶和華做王！地著快樂！眾海嶼著歡喜！ 
97	2	密雲及黑暗佇伊的四圍；義理及公平是伊寶座的地基。 
97	3	火行佇伊的面前，燒伊四圍的對敵， 
97	4	伊的閃爁照光世界，地看見就振動。 
97	5	佇耶和華的面前，就是全地的主的面前，諸個山消溶親像蠟。 
97	6	諸個天顯明伊的義；列邦看見伊的榮光。 
97	7	凡若服事雕刻的偶像、用虛假的神自誇者，攏著受見誚。恁諸個神啊，攏著敬拜伊。 
97	8	耶和華啊，因為你的判斷錫安聽見就歡喜；猶大的城亦攏快樂。 
97	9	因為耶和華──你是至高，過全地；你是至尊，過眾神明。 
97	10	疼耶和華的人，恁攏著怨恨歹；伊保護伊聖的百姓的生命，伊拯救脫離歹人的手。 
97	11	光明是為著義人來備辦；歡喜是為著心正直的人來備辦。 
97	12	義人啊，恁著因為耶和華來歡喜，記念伊的聖名來謳咾。