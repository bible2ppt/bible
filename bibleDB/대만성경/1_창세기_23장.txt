23	1	撒拉享壽一百二十七歲，這是撒拉一生的年歲。 
23	2	撒拉死佇迦南地的基列亞巴，就是希伯崙。亞伯拉罕來為著撒拉哀傷啼哭。 
23	3	後來亞伯拉罕對死人的面前起來，給赫人講： 
23	4	「我佇恁中間是寄居的出外人。求恁佇遮互我一個所在做塚地，通埋葬我的死人，互我無閣看見伊。」 
23	5	赫人應亞伯拉罕給伊講： 
23	6	「我的主請聽。你佇阮中間做上帝的牧伯，出在你佇阮的塚地內揀第一好的來埋葬你的死人；阮無一人呣容允你佇伊的塚地內埋葬你的死人。」 
23	7	亞伯拉罕起來，對彼所在的人就是赫族俯腰， 
23	8	對講：「恁若有意思欲互我埋葬我的死人，互我無閣看見伊，就請聽我，替我求瑣轄的子以弗崙， 
23	9	將伊的田頭麥比拉的穴互我；伊通照足額的價數賣互我，互我佇恁中間有業通做墓地。」 
23	10	當時以弗崙坐佇赫人的中間。對彼霎赫人以弗崙佇一切入伊的城門的赫人的面前應亞伯拉罕講： 
23	11	「呣免，我的主聽我。我欲送你彼區田，連彼內面的穴亦互你，佇我同族的人的面前我互你，通埋葬你的死人。」 
23	12	亞伯拉罕就佇彼所在的百姓的面前俯腰， 
23	13	佇彼所在百姓的面前對以弗崙講：「你若肯，請聽我。我欲將田的價錢互你，你著收，互我通佇遐埋葬我的死人。」 
23	14	以弗崙應亞伯拉罕講： 
23	15	「我的主請聽我。田值得銀四百舍客勒，佇你我的中間欲算甚麼？做你埋葬你的死人。」 
23	16	亞伯拉罕聽以弗崙的話，照伊佇赫人的面前所講的，將買賣通用的銀秤四百舍客勒互以弗崙。 
23	17	對彼霎，以弗崙的田，佇麥比拉、幔利的頭前彼區田及彼內面的穴，及田內以及四圍一切的樹木， 
23	18	佇赫族人及一切入伊的城門的人的面前，攏定著歸互亞伯拉罕做業。 
23	19	後來，亞伯拉罕將伊的某撒拉埋葬佇迦南地幔利頭前的麥比拉田裡的穴。（幔利就是希伯崙）。 
23	20	對按呢，彼區田及田裡的穴對赫人定著歸互亞伯拉罕做業來做墓地。