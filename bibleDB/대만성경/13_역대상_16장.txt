16	1	扛上帝的約櫃，下佇大衛所給伊搭的布棚內，也獻燒祭及平安祭佇上帝的面前。 
16	2	大衛獻燒祭及平安祭明白，就用耶和華的名給百姓祝福， 
16	3	閣分互以色列的眾人，無論男女，逐人互一個餅，一塊肉，一個葡萄餅。 
16	4	大衛派幾若個利未人佇耶和華的約櫃前服事，來紀念稱謝，謳咾耶和華──以色列的上帝： 
16	5	做頭的是亞薩，第二個是撒迦利雅，閣有雅設、示米拉末、耶悅、瑪他提雅、以利押、比拿雅、俄別以東、耶利，彈瑟彈琴；只有亞薩拍大聲的鐃鈸； 
16	6	祭司比拿雅及雅哈悉常常佇上帝的約櫃前歕號頭。 
16	7	彼日，大衛起頭定著用亞薩及伊的兄弟感謝耶和華： 
16	8	恁著感謝耶和華，求叫伊的名，佇萬百姓的中間報揚伊的所做！ 
16	9	著向伊吟詩，向伊唱歌謳咾，談論伊一切奇妙的所行。 
16	10	著因為伊聖名來誇口；尋耶和華的人，心內著歡喜。 
16	11	著尋耶和華及伊的權能，常常尋見伊的面。 
16	12	伊的奴僕以色列的後裔， 
16	13	伊所揀雅各的子孫啊，恁著數念伊所做奇妙的事及伊的神蹟，及伊的嘴判斷的話。 
16	14	伊是耶和華──咱的上帝，全地攏有伊的判斷。 
16	15	著記念伊的約，直到永遠；伊所吩咐的話，直到萬代， 
16	16	就是及亞伯拉罕所立的約，對以撒所咒的誓。 
16	17	伊閣將此個約對雅各定著做律例，對以色列定著做永遠的約， 
16	18	講：我欲將迦南地賞賜你，做恁產業的份額。 
16	19	當時恁的人丁有限，數額少少，閣佇遐做出外； 
16	20	對此族行到彼族，對此族到別個百姓。 
16	21	伊無容允甚麼人欺負，為著的緣故譴責君王， 
16	22	講：呣通摸著我受抹油者，也呣通歹款待我的先知！ 
16	23	全地攏著向耶和華唱歌！日日傳報伊的救恩。 
16	24	佇列邦的中間講起伊的榮光，佇萬百姓的中間講起伊奇妙的所做。 
16	25	因為耶和華做大，應該受極大的謳咾；伊佇眾上帝的頂面，應該受敬畏。 
16	26	因為列邦的上帝攏是虛假，獨獨耶和華創造諸個天。 
16	27	佇伊的面前有尊貴及威嚴，佇伊的所在有權能及歡喜。 
16	28	百姓中的逐族啊，恁著將權能榮光歸互耶和華，歸互耶和華！ 
16	29	用伊的名所應該得著的榮光歸互耶和華，帶禮物來到伊的面前；著用聖潔的妝飾敬拜耶和華。 
16	30	全地佇伊的面前愕愕惙，世界堅固搖動。 
16	31	願天歡喜，地快樂；佇列邦中著講：耶和華做王！ 
16	32	願海及其中所充滿的攏出大聲；願田園及其中所有的攏快樂。 
16	33	彼時，樹林內的樹木欲佇耶和華的面前出歡喜的聲，因為伊來欲審判全地。 
16	34	恁著感謝耶和華；因為伊是好，伊的慈愛永遠佇！ 
16	35	著講：拯救阮的上帝，求你救阮，聚集阮，救阮脫離列邦人，通互阮祝謝你的聖名，掠你的受謳咾做大悅。 
16	36	著謳咾耶和華──以色列的上帝，對永遠到永遠。眾百姓攏講：「阿們！」閣謳咾耶和華。 
16	37	大衛留亞薩及伊的兄弟佇耶和華的約櫃前常常服事佇約櫃前，照逐日的工所著做的； 
16	38	閣留俄別以東及的兄弟六十八人，以及耶杜頓的子俄別以東，及何薩做顧門者； 
16	39	也留祭司撒督及伊的兄弟眾祭司佇基遍高的所在，耶和華的會幕前， 
16	40	通佇燒祭的壇頂，逐日早暗獻燒祭互耶和華，照耶和華命令以色列人的律法一切所記載的。 
16	41	及做陣的有希幔、耶杜頓，及其餘受揀選記名者，通感謝耶和華，因為伊的慈愛永遠佇。 
16	42	及做陣的有希幔、耶杜頓是用號頭及鐃鈸，以及上帝的樂器來互許個唱歌者。耶杜頓的子孫是做顧門者。 
16	43	對按呢眾百姓逐人倒去的家；大衛也倒去給伊的家祝福。