5	1	恁既然做上帝所疼的子，著學上帝。 
5	2	也著行佇仁愛，親像基督曾疼恁，替咱獻家己做禮物做祭祀，芳芳佇上帝的面前。 
5	3	若是姦淫及一切的污穢，抑是貪心，佇恁中間連講起也呣通，才是照聖徒所合宜的。 
5	4	見誚事及浮漂的話，抑是戲囂的話也是不該；卡好著講感謝的話。 
5	5	因為恁確實知，見若淫亂的，抑是污穢的，抑是貪心，就是拜偶像的，攏得通承接家業佇基督及上帝的國。 
5	6	恁莫得互人用無影話所欺騙；因為上帝的受氣為著諸個事到佇悖逆的人。 
5	7	所以，恁莫得及有份。 
5	8	因為恁前是暗，若是今佇主是光，著照光明的人來行。 
5	9	因為光的結子在佇一切的好及義及真。 
5	10	驗明甚麼是主所歡喜的。 
5	11	莫得參插佇黑暗無效果的行做，卡好著責備； 
5	12	因為佇暗靜所行的，連講都見誚。 
5	13	獨獨凡事受責備的，就是互光所顯明，因為見若受顯明的攏是光。 
5	14	所以講：睏的人著醒，對死人中起來！就基督的光欲照你。 
5	15	所以著斟酌看恁的所行是怎樣，呣通親像無智識的，著親像有智識的。 
5	16	著保惜機會，因為當今的時勢邪惡。 
5	17	所以呣通戇戇，著明白甚麼是主的旨意。 
5	18	也莫得酒醉，會致到放肆；是著互聖神充滿。 
5	19	用詩、用歌、用神的賦，大家相應答，用心吟詩作樂來謳咾主。 
5	20	萬事常常佇咱的主耶穌基督的名來感謝父上帝。 
5	21	著敬畏基督來相順服。 
5	22	做婦仁人的，著順服家己的丈夫，親像順服主一樣。 
5	23	因為丈夫做婦仁人的頭，親像基督做教會的頭；也家己做全體的救主。 
5	24	總是教會順服基督，婦仁人凡事也著按呢順服丈夫。 
5	25	做丈夫的，恁著疼婦仁人，親像基督疼教會。 
5	26	也替伊獻家己，欲互伊成聖，是用水的洗及道理來清氣伊， 
5	27	欲將伊獻互家己，做榮光的教會，無點、無皺面彼款攏無，就是聖無瑕疵。 
5	28	按呢丈夫著疼伊的婦仁人，親像家己的身體；疼家己的婦仁人就是疼家己。 
5	29	因為未曾有人怨恨家己的身軀，就是養飼伊保惜伊，親像基督的款待教會， 
5	30	因為咱就是伊身軀的百體。 
5	31	因為按呢，人欲離開父母，結聯伊的某，二個欲成做一體。 
5	32	此個奧妙大啊，我講伊來指基督及教會。 
5	33	總是，恁人人隨個著疼伊的婦仁人，親像家己。也婦仁人著敬畏伊的丈夫。