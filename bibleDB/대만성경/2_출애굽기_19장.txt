19	1	以色列人出埃及地的了後，第三月抵抵彼日，就到西奈的曠野。 
19	2	離開利非訂，來到西奈的曠野，就佇曠野紮營，以色列人就佇彼個山的頭前紮營。 
19	3	摩西上到上帝遐，耶和華對山裡叫伊講：「你著按呢給雅各家講，通知以色列人知： 
19	4	『我對埃及人所行的事，恁攏看見，閣看見我怎樣親像鷹鳥的翅背恁，帶恁來歸佇我。 
19	5	今恁若實在聽趁我的話，遵守我的約，就佇列國中恁欲做我家己的寶貝，因為全地攏是我的。 
19	6	恁欲歸佇我，做祭司的國，做聖潔的百姓。』」諸個話是你所著給以色列人講的。」 
19	7	摩西來招集百姓中間的長老，將耶和華所吩咐伊的話攏排列佇的面前。 
19	8	百姓攏同聲應講：「見若耶和華所講的，阮攏欲遵趁。」摩西就將百姓的話回覆耶和華。 
19	9	耶和華給摩西講：「看啊，我欲佇密雲的中間臨到你，互百姓聽見我及你講，通永遠信你。」摩西就將百姓的話給耶和華講。 
19	10	耶和華閣給摩西講：「你去百姓遐，今仔日明仔日給分別做聖，也著洗衫。 
19	11	著備辦便赴第三日，因為第三日耶和華欲佇眾百姓的面前降臨佇西奈山。 
19	12	你著佇山的四圍給百姓設界限，講：『恁著謹慎，呣通上山，也呣通摸伊的交界；見若摸此個山的，的確著互伊死。 
19	13	呣通用手摸伊，著用石頭擲伊，抑是用箭射伊；無論是人抑精牲，攏活。到哨角的聲拖長的時，著上來山腳。』」 
19	14	摩西落山到百姓遐，給分別做聖，就家己洗衫。 
19	15	伊對百姓講：「著備辦便赴第三日。呣通親近婦仁人。」 
19	16	到第三日天光早，佇山頂有雷鳴、閃爁及密雲，閣哨角的聲真大，營內的百姓攏愕愕惙。 
19	17	摩西導百姓出營盤迎接上帝，攏徛佇山腳。 
19	18	通西奈山攏是火煙，因為耶和華佇火中降臨佇山頂。山的火煙淐高，親像磁窯的煙，遍山大振動。 
19	19	哨角的聲愈鳴愈大，摩西講話，上帝出聲應伊。 
19	20	耶和華降臨佇西奈山佇山尾溜，耶和華召摩西上山尾溜，摩西就上去。 
19	21	耶和華對摩西講：「你落去禁戒百姓，驚了闖過界到耶和華遮來看，致到多多人死； 
19	22	連親近耶和華的祭司也著家己分別做聖，驚了耶和華忽然出來拍。」 
19	23	摩西對耶和華講：「百姓會上西奈山，因為你已經禁戒阮講：『著佇山的四圍設界限，分別伊做聖。』」 
19	24	耶和華給伊講：「去啊，落去，你著及亞倫上來；獨獨祭司及百姓呣通闖過界上到耶和華面前，驚了伊忽然出來拍。」 
19	25	摩西就落去，到百姓遐給講。