52	1	西底家坐位的時二十一歲，佇耶路撒冷做王十一年。伊的老母名哈慕他，是立拿人耶利米的查某子。 
52	2	伊行耶和華所看做歹的事，照約雅敬一切所行的。 
52	3	耶路撒冷及猶大抵著諸個事，是因為耶和華發出受氣欲對伊的面前趕出；彼時西底家背叛巴比倫王。 
52	4	當西底家坐位第九年十月初十，巴比倫王尼布甲尼撒導伊全軍來攻擊耶路撒冷，佇城的對面紮營，閣佇四圍作土堆攻擊城。 
52	5	對按呢城受圍困直到西底家十一年。 
52	6	四月初九日，城內飢荒真傷重，致到彼所在的百姓攏無糧。 
52	7	城受攻破，一切的兵丁透暝對倚近王的園，二個城牆中的門，彼條路走出城；迦勒底人抵抵佇四圍攻擊城。就對亞拉巴的路逃走。 
52	8	迦勒底的軍兵追王，佇耶利哥的平洋追著西底家。伊的全軍攏離開伊四散。 
52	9	掠著王，帶到哈馬地的利比拉，巴比倫王遐；巴比倫王就審判伊。 
52	10	巴比倫王佇西底家的目睭前死伊許個子，閣佇利比拉猶大一切的貴族， 
52	11	閣挖西底家二蕊目睭，巴比倫王用鐵鍊鍊伊，帶到巴比倫，關伊佇監裡，直到伊死的日。 
52	12	巴比倫王尼布甲尼撒王十九年五月初十日，跟隨巴比倫王的侍衛長尼布撒拉旦入耶路撒冷， 
52	13	用火燒耶和華的殿及王宮，閣用火燒耶路撒冷一切的厝，就是富貴家的厝。 
52	14	跟隨侍衛長迦勒底的全軍就拆毀耶路撒冷四圍的城牆。 
52	15	彼時侍衛長尼布撒拉旦將民間喪鄉者及留佇城內所剩的百姓，及許個投降巴比倫王者，以及眾人中所剩者，攏掠去。 
52	16	獨獨侍衛長尼布撒拉旦留彼個地方第一喪鄉者，互治理葡萄園，及種作。 
52	17	耶和華殿內的銅柱及耶和華殿內的盆座以及銅海，迦勒底人攏拍破，將許個銅運到巴比倫， 
52	18	閣帶去鼎、托仔、剪刀、盤、碗、及所用一切的銅器、 
52	19	杯、火爐、盤、鼎、燈台、碗、甌，一切金器的金，銀器的銀，侍衛長攏帶去。 
52	20	閣帶所羅門為耶和華的殿所創二支柱、一個銅海，及座下十二隻銅牛，諸個器具的銅會秤伊的輕重。 
52	21	一支柱高十八肘，圓環十一肘，厚四指，中央空殼。 
52	22	柱的頂面有銅的柱枓，高五肘；柱枓的周圍有網仔及石榴，攏是銅做的。第二支柱像一款，亦有石榴。 
52	23	四面有九十六粒的石榴，佇網仔的周圍，共有一百粒石榴。 
52	24	侍衛長掠祭司頭西萊雅，及第二級的祭司西番亞，及三個顧門者， 
52	25	閣對城內掠一個管兵的官，及佇城內所抵著常常見王的面者七人及軍長的書記點算百姓者，以及城中所抵著的國民六十人。 
52	26	侍衛長尼布撒拉旦將諸個人帶到利比拉，巴比倫王遐。 
52	27	巴比倫王拍佇哈馬地的利比拉死。按呢，猶大百姓受掠離開本地。 
52	28	尼布甲尼撒所掠的人數記佇下底；佇第七年掠猶大人三千連二十三人； 
52	29	尼布甲尼撒十八年對耶路撒冷掠去八百三十二人； 
52	30	尼布甲尼撒二十三年，侍衛長尼布撒拉旦掠去猶大人七百四十五名；共有四千六百人。 
52	31	猶大王約雅斤受掠了後第三十七年，巴比倫王以未米羅達元年十二月二五日，舉起猶大王約雅斤，放伊出監， 
52	32	亦用好話安慰伊，互伊的位卡高其餘諸個王的位，就是及伊同佇巴比倫者， 
52	33	褪去伊監內所穿的衫。一世人及巴比倫王相及食。 
52	34	巴比倫王賞賜伊所欠用的食物，日日互伊一份，歸世人是按呢，直到伊死的日。