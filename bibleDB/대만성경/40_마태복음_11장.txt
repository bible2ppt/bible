11	1	耶穌吩咐伊十二個學生明白，就離開遐，欲佇許個城教示人及傳道。 
11	2	約翰佇監裡聽見基督所行的事，就差學生問伊講： 
11	3	「所欲來的是你嗎？抑是阮著向望別人啊？」 
11	4	耶穌應講：「恁著去，將恁所聽見所看見的、給約翰講。 
11	5	就是睛暝者看見，跛腳者行，癩者清氣，臭耳聾者聽見，死的人復活，喪鄉人得著聽福音。 
11	6	見若無佇我來著觸的有福氣！」 
11	7	去的時，耶穌才提起約翰給眾人講：「恁前出去曠野欲看甚麼？是蘆竹互風吹振動嗎？ 
11	8	恁出去愛看甚麼？是人穿幼軟的衣裳嗎？你看，穿幼軟的是佇王宮。 
11	9	若是按呢恁出去欲啥事？是欲看先知嗎？是啦。我給恁講，伊是猶卡贏過先知。 
11	10	此人就是經裡所指的講：『我差我的使者佇你的面前，伊欲佇你的頭前備辦你的路』。 
11	11	我實在給恁講，婦仁人所生的，從中未有興起卡大佇行洗禮的約翰；總是佇天國的微細的，猶卡大伊。 
11	12	對行洗禮約翰的時日到今，天國互人強強取，強的人用力取伊。 
11	13	因為眾先知及律法有讖語到約翰的時。 
11	14	恁若甘願承受，此人就是欲來的以利亞。 
11	15	有耳孔通聽的，著聽！ 
11	16	此世代我欲用甚麼來比並伊？是親像囝仔坐佇街市裡，來叫的同伴，講： 
11	17	阮對恁歕笛仔，恁無跳舞；阮曾悲哀，恁無搥胸。 
11	18	因為約翰來，無食無飲，人就講伊患著鬼； 
11	19	人子來，亦食亦飲，人就講伊是貪食好酒的人，抽餉及歹人的朋友。若是智慧對伊的所行顯明伊是著。」 
11	20	耶穌曾佇許個城行多多權能，因為攏無反悔，彼時才責備，講： 
11	21	「哥拉汛啊，你有災禍！伯賽大啊，你有災禍！因為佇恁中間所行諸個權能，若有行佇推羅及西頓，就早早穿麻衫摻火灰來反悔。 
11	22	若是我給恁講，當審判的日，推羅及西頓比恁猶卡快擔當！ 
11	23	迦百農啊，你豈會得著舉起到天嗎？你欲墜落陰府；因為佇你的中間所行諸個權能，若有行佇所多瑪，就到今仔日伊猶佇。 
11	24	若是我給恁講，當審判的日，所多瑪的地方比你卡快擔當！」 
11	25	當彼時，耶穌應講：「父啊，天地的主，我謳咾你！因為你將諸個事對智慧聰明的有隱密伊，對細子有顯明伊。 
11	26	父啊，是啦，因為你看按呢做歡喜。 
11	27	萬項有，對我的父交付我；父以外，無一個識子；子及子所愛欲指示的以外，無一個識父。 
11	28	恁見若著磨擔重擔的著就近我，我欲互恁安息。 
11	29	我心內溫柔謙遜，恁背我的軛，來對我學；就恁的心神會得著安息。 
11	30	因為我的軛是快，我的擔是輕。」