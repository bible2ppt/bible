1	1	對上帝的旨意，照佇基督耶穌活命的應允，做基督耶穌的使徒保羅， 
1	2	批寄互我所疼的子提摩太。願你對父上帝及咱的主基督耶穌得著恩典、憐憫、平安！ 
1	3	我感謝上帝，就是我續接列祖用清氣的良心所服事的。佇祈禱的時，我數念你無息， 
1	4	記得你的流目屎，暝日欣慕見著你，互我滿心歡喜。 
1	5	念著你心內無假的信，此個信是代先佇你的外媽羅以及你的老母友妮基，我深信此個信也是佇你。 
1	6	為著此個緣故我點醒你，愛你將上帝對我的按手所互你的恩賜閣奮志，親像互火閣炎一樣。 
1	7	因為上帝所賞賜咱的，呣是驚惶的心神，就是權能、仁愛、守己的心神。 
1	8	所以給咱的主做干證莫得掠做見誚，也莫得掠我做主的囚犯來見誚；著照上帝的權能，為著福音相及受苦。 
1	9	伊救咱，用聖的召召咱，呣是照咱的行做，是照伊家己的旨意及恩典；此個恩典就是永世代的代先，佇基督耶穌賞賜咱的， 
1	10	若是現今對咱的救主基督耶穌的顯現來表明的。伊已經廢無死，閣對福音，互活命及敗壞的攏顯明。 
1	11	我為著此個受設立做宣傳的，做使徒，做教師。 
1	12	為著此個緣故，我也受諸個艱苦。若是我無掠做見誚；因為我識我所信的，也深信伊會保守我所交託伊的，到佇彼日。 
1	13	你對我所聽見許個端正的話的模樣，著用佇基督耶穌的信及仁愛，來執守伊。 
1	14	所交託你的好事，你著倚靠佇咱的聖神來顧守伊。 
1	15	凡若佇亞西亞的人已經背我，這是你所知，其中有腓吉路、黑摩其尼。 
1	16	願主憐憫阿尼色弗的家；因為伊沓沓補我的精神，也無掠我掛鐵鍊做見誚， 
1	17	伊佇羅馬的時，殷勤尋我到見著。 
1	18	願主互伊佇彼日對主來得著憐憫。也伊佇以弗所用偌多項服事我，你也明明知。