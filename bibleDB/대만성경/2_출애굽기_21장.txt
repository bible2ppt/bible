21	1	「你佇百姓的面前所著立的法度是按呢： 
21	2	你若買希伯來人做奴僕，伊欲服事你六年久；第七年伊通自由，白白出去。 
21	3	伊若單身來就單身出去；伊若有某，伊的某就及伊出去。 
21	4	伊的主人若給伊娶某，某給伊生子抑是查某子，某及子兒著歸主人，伊著單身出去。 
21	5	設使奴僕明明講：『我疼我的主人及我的某、我的子兒，呣愛出去自由。』 
21	6	伊的主人就著帶伊到官府遐，閣著導伊倚近門，抑是門豎，主人著用鑽仔鑽伊的耳仔，伊就永遠服事伊。 
21	7	「人若賣查某子做女婢，伊無通親像奴僕按呢出去。 
21	8	主人若定著收伊，後來看無中意，就著准伊贖身；主人已經騙伊，就無權通賣伊互外邦人。 
21	9	主人若定著伊互家己的子，就著款待伊親像查某子。 
21	10	若有閣娶一個，就伊的食、穿，及配合的事，猶原呣通減少。 
21	11	若無對伊行此三項，伊就通白白出去，免用銀贖。」 
21	12	「拍死人者，的確著互伊死。 
21	13	人若呣是埋伏人，就是上帝交佇伊的手，我就給你設一個所在，伊通走去遐。 
21	14	人若自專攻擊伊的厝邊，用詭譎的計謀，就若佇我的壇，亦著掠去互伊死。 
21	15	「拍老父抑是老母者，的確著互伊死。 
21	16	「拐人去賣者，抑是猶佇伊的手，的確著互伊死。 
21	17	「咒詛老父抑是老母者，的確著互伊死。 
21	18	「人若冤家，此個用石頭抑是拳頭拇拍彼個，猶無致到死，不過倒佇眠床， 
21	19	若會閣起來倚柺仔出去，彼個拍伊的通算無罪；獨獨著賠伊做工的錢，也著給伊醫到攏好。 
21	20	「人若用槌仔拍伊的奴僕抑是伊的女婢，致到連鞭死，伊的確著受刑罰。 
21	21	若過一二日才死，就通免受刑罰，因為是伊的銀買的。 
21	22	「人若相拍，傷害有娠孕的婦仁人，致到磕落娠，後來無別項的害，彼人著罰銀，照婦仁人的丈夫所定的，佇官府的面前互伊。 
21	23	若有別項的傷害，就著用命賠命， 
21	24	目睭賠目睭，嘴齒賠嘴齒，手賠手， 
21	25	腳賠腳，燒賠燒，傷賠傷，拍賠拍。 
21	26	「人若拍歹伊的奴僕抑是伊的女婢一蕊目睭，就著因為伊的目睭放伊去自由。 
21	27	若拍落伊的奴僕抑是伊的女婢一支嘴齒，就著因為伊的嘴齒放伊去自由。」 
21	28	「牛若觸死一個查甫人抑是一個婦仁人，著用石頭擲死彼隻牛，總是呣通食伊的肉；牛的主人算無罪。 
21	29	設使彼隻牛平素會觸人，有人報伊的主人知，伊竟然無將牛關，致到觸死查甫人抑是婦仁人，就著用石頭擲死彼隻牛，牛的主人也著死。 
21	30	若是擬定用銀贖生命，就著照所擬定的來贖伊的生命。 
21	31	牛無論觸著人的子抑是查某子，著照此個例辦伊。 
21	32	牛若觸著奴僕抑是女婢，著用銀三十舍客勒互的主人，也著用石頭擲死牛。 
21	33	「人若掀開井，抑是掘井無蓋蓋，有牛抑是驢跋佇彼內面， 
21	34	井的主人著賠，也著提銀互伊的主，死的精牲歸家己。 
21	35	「此人的牛若觸著彼人的牛，致到死，著賣活的牛，價錢平分，死的牛也著平分。 
21	36	人若知此隻牛平素會觸人，主人竟然無將牛關，伊就著用牛賠牛，死的牛歸家己。」