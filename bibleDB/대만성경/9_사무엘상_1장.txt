1	1	以法蓮山地的拉瑪瑣非有一個以法蓮人，名叫以利加拿，是蘇弗的元孫，託戶的曾孫，以利戶的孫，耶羅罕的子。 
1	2	伊有二個某：一個名哈拿，一個名毗尼拿。毗尼拿有子兒，哈拿無子兒。 
1	3	此人逐年對伊的本城上去到示羅，欲敬拜也欲祭祀萬軍的耶和華；以利二個子何弗尼、非尼哈佇遐做耶和華的祭司。 
1	4	以利加拿獻祭的日，分祭肉互伊的某毗尼拿及伊的子查某子； 
1	5	總是分互哈拿的是雙份，因為伊疼哈拿。若是耶和華關密伊的胎。 
1	6	及伊做對頭的毗尼拿大大激伊，欲互伊憂悶，因為耶和華關密伊的胎。 
1	7	伊上到耶和華的厝的時，以利加拿年年按呢行；毗尼拿猶原激伊，伊就啼哭續呣食。 
1	8	伊的丈夫以利加拿給伊講：「哈拿啊，你啥事啼哭，啥事呣食，啥事心憂悶啊？我對佇你豈無比十個子卡好嗎？」 
1	9	佇示羅飲食了後，哈拿就起來。祭司以利佇耶和華殿的門豎邊，坐佇伊的位。 
1	10	哈拿的心內憂苦，祈禱耶和華，來大啼哭， 
1	11	下願講：「萬軍的耶和華啊，你若果然垂落看顧你的女婢的艱難，閣數念我無記得你的女婢，賞賜你的女婢生查甫子，我欲互伊歸佇耶和華到一世人，剃頭刀無到伊的頭殼。」 
1	12	哈拿佇耶和華的面前直直祈禱的時，以利注目看伊的嘴。（ 
1	13	今哈拿心內靜靜求，只有嘴唇振動，無聽見聲，所以以利掠做伊是酒醉。） 
1	14	以利給伊講：「你欲醉到底時啊？你呣通閣飲酒。」 
1	15	哈拿應講：「我的主啊，呣是按呢。我是心內憂苦的婦仁人，薄酒厚酒我攏無飲，獨獨佇耶和華的面前吐出心情。 
1	16	莫得掠你的女婢做歹德行的婦女。因為我到今對我的大憂悶，受激氣來講。」 
1	17	以利應伊講：「你通平安倒去。願以色列的上帝允准你所對伊求的！」 
1	18	哈拿講：「願你的女婢得著恩佇你的面前。」婦仁人就倒去來飲食，就無閣再帶憂容。 
1	19	隔日，早早起來，佇耶和華的面前敬拜，就倒去拉瑪。到伊的家，以利加拿及某哈拿同房，耶和華數念哈拿， 
1	20	哈拿就懷孕。到時，就生一個子，給伊號名叫撒母耳，講：「這是我對耶和華求的。」 
1	21	彼人以利加拿及伊的通家攏上去，欲用逐年的祭祀，及伊所下的願獻互耶和華。 
1	22	總是哈拿無上去，給伊的丈夫講：「聽候囝仔斷奶，我就帶伊上去互伊朝見耶和華，永遠踮佇遐。」 
1	23	伊的丈夫以利加拿給伊講：「照你所看做好的來行！通聽候囝仔斷奶。總是願耶和華應驗伊的話。」對按呢婦仁人佇家內育子，到斷奶； 
1	24	已經給伊斷奶，就導伊相及上示羅，到耶和華的厝；閣帶三隻牛，一伊法幼的麵粉，一皮袋酒。（彼時，囝仔猶細漢。） 
1	25	一隻牛，就導囝仔到以利的面前。 
1	26	婦仁人講：「我的主啊，我指你的活命來咒誓，我的主啊，前徛佇你遮祈求耶和華的彼個婦仁人，就是我。 
1	27	我求愛得著此個囝仔；耶和華已經賞賜我所對伊求的。 
1	28	所以，我用此個囝仔還耶和華，伊一世人還耶和華。」就佇遐敬拜耶和華。