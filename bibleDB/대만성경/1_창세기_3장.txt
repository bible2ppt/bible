3	1	耶和華上帝所造山野一切的活物，蛇是比卡狡譎。蛇對婦仁人講：「上帝豈有影講園內一切的樹恁攏呣通食嗎？」 
3	2	婦仁人對蛇講：「園內樹裡的果子阮通食， 
3	3	只有園中央彼欉樹的果子，上帝曾講：『恁呣通食伊，亦呣通摸，驚了會死。』」 
3	4	蛇對婦仁人講：「恁無的確會死； 
3	5	因為上帝知，恁食的日恁的目睭就會開，恁欲親像上帝會分別好歹。」 
3	6	婦仁人看彼欉樹好食，亦合目，閣彼欉樹是通欣慕互人有智慧，就挽伊的果子食伊，續互伊的丈夫，伊亦食伊。 
3	7	二人的目睭就開，才知是褪腹裼，就揙無花果葉為家己做裙。 
3	8	日涼冷的時，耶和華上帝行遊佇園內。聽見伊的聲，彼人及伊的婦仁人就匿佇園內的樹中，來閃避耶和華上帝的面。 
3	9	耶和華上帝叫彼人，對伊講：「你佇叨落？」 
3	10	伊就講：「我聽見你的聲佇園內，我就驚；因為我褪腹裼，就家己匿。」 
3	11	講：「是誰給你講你褪腹裼？我吩咐你呣通食彼欉樹，你食伊嗎？」 
3	12	彼人講：「你所互我做伴的婦仁人，伊用彼欉樹的果子互我，我就食伊。」 
3	13	耶和華上帝對婦仁人講：「你所做是甚麼事？」婦仁人講：「蛇引誘我，我就食。」 
3	14	耶和華上帝對蛇講：你已經做此個，所以你受咒詛，比一切的精牲及山野一切的走獸卡重；你欲用腹肚行，一生食土粉。 
3	15	我欲互你及婦仁人結冤讎；你的後裔及伊的後裔亦結冤讎。伊欲傷你的頭殼；你欲傷伊的腳後。 
3	16	閣對婦仁人講：我的確大大加添你懷孕的艱苦；你欲艱苦生子。你欲戀慕你的丈夫；伊欲管轄你。 
3	17	也對亞當講：你已經聽趁你的婦仁人的話，來食我所吩咐你講你呣通食伊的，所以土地因為你的緣故受咒詛；你一世人勞苦才對伊得著食。 
3	18	土地欲為著你發莿帕及蒺藜；你也欲食園裡的菜蔬。 
3	19	你欲汗流滿面才通得著食，到你歸土，因為你是對土提出來。你本是土粉，也欲歸佇土粉。 
3	20	彼人給伊的某號名叫夏娃，因為伊做眾人的老母。 
3	21	耶和華上帝為著彼人及伊的某，用皮做衣服互穿。 
3	22	耶和華上帝講：「看啊，此人已經及咱相親像，會分別好歹；今驚了伊伸手閣對活命樹挽來食，就活到永遠。」 
3	23	所以耶和華上帝教伊出伊甸園，來種作彼個土，就是伊所對伊出的。 
3	24	所以趕彼個人出；也佇伊甸園的東勢安置兵及四面轉踅發火焰的劍，來防守活命樹的路。