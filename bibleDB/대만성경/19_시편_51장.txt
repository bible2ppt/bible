51	1	〔大衛及拔示巴同房以後，先知拿單來見伊；伊做此個詩，交互樂官。〕上帝啊，照你的慈愛憐憫我！照你豐盛的慈悲擦消我的過失！ 
51	2	將我的罪惡一盡洗除，亦洗清我到無罪！ 
51	3	因為，我家己知我的過失；我的罪常常佇我的面前。 
51	4	我所犯著的，就是得罪你若定；佇你的目睭前行此號歹，致到你講話的時顯明做義，判斷的時顯明公道。 
51	5	我是佇罪惡中生者，佇罪的中間我的老母懷孕我。 
51	6	你所愛的是心內誠實；佇我的腹內，你欲互我得著智慧。 
51	7	求你用牛膝草洗我，我就清氣；求你洗我，我就比雪卡白。 
51	8	求你互我得著聽見歡喜快樂的聲，互你所遏折的骨通歡喜。 
51	9	求你掩你的面無看我的罪，擦消我一切的罪惡。 
51	10	上帝啊，求你給我創造清氣的心，互我的內面有換新正直的神。 
51	11	呣通趕我，互我離開你的面；呣通對我收回你聖的神。 
51	12	求你互我猶原得著你救恩的快樂，賞賜我有自由的神來扶持我， 
51	13	我就將你的道路指示有過失的人，有罪的人就欲歸順你。 
51	14	上帝啊，你是救我的上帝；求你救我脫離人的罪！我的舌欲大聲吟詩謳咾你的義。 
51	15	主啊，求你開我的嘴唇，我的嘴就欲報揚你的好名聲！ 
51	16	因為你無愛祭物，若愛，我就欲獻；燒祭，你亦無歡喜。 
51	17	上帝所愛的祭就是憂傷的神；上帝啊，憂傷痛悔的心，你無欲看輕伊。 
51	18	求你照你的好意思好款待錫安，起造耶路撒冷的城牆。 
51	19	彼時，你欲歡喜義的祭及燒祭以及加隆隻精牲的燒祭；彼時，人欲將公的牛獻佇你的壇。