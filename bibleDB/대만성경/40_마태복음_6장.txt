6	1	「謹慎，莫得佇人的面前行恁的義，故意互看見，若按呢，就無得著報賞佇恁天裡的父。 
6	2	所以，你賑濟的時，莫得佇你的面前歕號頭，親像假好的人佇會堂及街路所做的，愛人榮光。我實在給恁講，已經受著的報賞啦。 
6	3	獨獨你賑濟的時，莫得互你的倒手知你的正手的所做， 
6	4	互你的賑濟隱密。就你的父鑑察佇隱密的，欲報答你。」 
6	5	「恁祈禱的時，莫得親像假好的人，因為愛徛佇會堂及大街面的越角祈禱，欲互人看見。我實在給恁講，已經受著的報賞啦。 
6	6	獨獨你祈禱的時，著入你的密房，關門，求你的父佇隱密的；就你的父鑑察佇隱密的，欲報答你。 
6	7	閣恁祈禱的時，話莫得沓沓重，親像外邦人，因為拍算講多多話才得著聽見。 
6	8	所以恁莫得學；因為恁未求伊的代先，恁的父已經知恁所欠用的。 
6	9	所以，恁著按呢祈禱：阮佇天裡的父；願你的名聖。 
6	10	你的國臨到；你的旨意得成，佇地裡親像佇天裡。 
6	11	阮的日食，今仔日互阮。 
6	12	赦免阮的辜負，親像阮亦有赦免辜負阮的人。 
6	13	莫得導阮入佇試；著救阮脫離彼個歹的。（有古卷加：因為國、權能、榮光，攏是你所有，代代無盡。阿們！） 
6	14	「因為恁若赦免人的過失，恁的天父亦欲赦免恁； 
6	15	恁若無赦免人的過失，恁的父亦無欲赦免恁的過失。」 
6	16	「閣恁禁食的時，莫得親像假好的人帶憂容；因為將的面變歹看，欲互人看見禁食。我實在給恁講，已經受著的報賞啦。 
6	17	獨獨你禁食的時，著抹你的頭，洗你的面， 
6	18	無互人看見你禁食，是互你住佇隱密的父看見；就你的父鑑察佇隱密的，欲報答你。」 
6	19	「莫得為著家己積聚財寶佇地裡；有蟲及銹拍歹，也有賊挖孔偷提的所在。 
6	20	獨獨為著家己積聚財寶佇天裡；蟲及銹無拍歹，也無賊挖孔偷提的所在。 
6	21	因為恁的財寶佇遐，恁的心也欲佇遐。」 
6	22	「身軀的燈就是目睭。你的目睭若金，通身軀就光； 
6	23	你的目睭若花，通身軀就暗。你內面的光若暗，彼個暗偌大啊！」 
6	24	「無人會服事二個主人；因為伊會怨恨此個，疼彼個，抑是會對重此個，看輕彼個，恁會服事上帝，續服事錢財。」 
6	25	「所以我給恁講，莫得掛慮恁的生命欲食甚麼，欲飲甚麼；抑是恁的身軀欲穿甚麼，恁的生命豈無卡大佇米糧？也恁的身軀豈無卡大佇衣裳嗎？ 
6	26	試看天中的飛鳥，無種作，無收成，無積聚佇粟倉，恁的天父也飼。恁豈無比許個卡貴氣嗎？ 
6	27	恁甚麼人會用掛慮互生命卡長一刻久？ 
6	28	啥事為著衣裳掛慮啊？試想山裡的百合花怎樣大欉；無著磨，無紡織。 
6	29	若是我給恁講，當所羅門極行伍的時，伊所穿的，呣值著此號花的一蕊！ 
6	30	今山裡的草今仔日佇，明仔日佇火爐，上帝互伊穿到按呢，何況恁，小信的人啊！ 
6	31	所以，莫得掛慮講，阮欲食甚麼？欲飲甚麼？欲穿甚麼？ 
6	32	因為諸個攏是外邦人所求的。恁的天父也知，諸個攏是恁欠用的。 
6	33	獨獨代先求伊的國及伊的義，就諸個物攏欲續互恁。 
6	34	所以，莫得為著明仔日掛慮，因為彼個明仔日伊欲家己掛慮；一日的艱苦佇一日夠額。」