9	1	今彼個前的約亦有服事的禮儀及屬世間的聖殿。 
9	2	因為有備辦會幕，頭前間叫做聖所，彼內面有燈台，及几桌，及排列的餅。 
9	3	第二個帳簾後閣有會幕，叫做至聖所， 
9	4	遐有金香壇，及整個的包金的約櫃，內面有囥嗎哪的金壺，亞倫發芽的枴仔，及約的石碑二塊； 
9	5	櫃頂有榮光的兵遮蓋施恩所。此幾項今且免詳細講。 
9	6	諸個物已經齊備，祭司常常入頭前間的會幕，盡諸個服事的事。 
9	7	若是第二間，只有祭司頭逐年一擺家己入去，無一擺無帶血，為著本身及百姓的錯誤來獻。 
9	8	聖神按呢指明，前的會幕猶佇的時，入諸個聖所的路猶未顯明。 
9	9	這是欲做現今的譬喻，照按呢有獻禮物祭祀，就是會互服事的人照良心，來得著完全的。 
9	10	因為許個，以及飲食及逐等號的洗，不過是做肉體的禮儀，設立來聽候改正的時。 
9	11	今基督已經到，做將來諸個好事的祭司頭，經過卡大卡齊全的會幕，呣是人的手所起造，就是無屬佇此世間的； 
9	12	伊亦呣是用羊及牛仔的血，就是用家己的血，入聖所一擺就夠額，得著永遠的贖回。 
9	13	因為牛羊的血，及牛種仔的灰，灑佇無清氣的人，尚且會互成聖，到佇肉體清氣， 
9	14	何況基督對永遠的神，獻家己無瑕疵互上帝，伊的血豈無閣卡會清氣恁的良心，脫離諸個死的所行，來服事真活的上帝啊？ 
9	15	因為按呢，伊做新約的中保，用死來贖前約的時所犯的罪過，是欲互受召的人得著永遠的業的應允。 
9	16	凡若有遺命的確著有遺命的人死的憑據； 
9	17	因為已經死，就遺命堅固，遺命的人猶活佇，就遺命欲豈有力？ 
9	18	所以，前的約亦呣是無用血來設立； 
9	19	因為摩西已經照律法將攏總的誡命傳互眾百姓，就捧牛仔及羊的血，以及水及朱紅色的綿及牛膝草，來灑彼本冊，及眾百姓，講： 
9	20	「此個就是上帝所吩咐恁的約的血。」 
9	21	閣亦照按呢用血灑會幕及所用來服事的器具。 
9	22	閣照律法，逐項物差不多攏是用血互伊清氣；若無流血，就無赦免。 
9	23	照天頂的樣所做諸個物，的確著用諸個互伊清氣；就佇天頂的原物，著用比這卡好的祭互伊清氣。 
9	24	因為基督呣是入人的手所造的聖所（做真聖所的影像的），就是入佇真的天，今為著咱諸個顯現佇上帝的面前； 
9	25	伊亦免用家己沓沓獻，親像許個祭司頭逐年用牛羊的血入諸個聖所， 
9	26	若按呢，就基督對創造世間以來，著沓沓受苦。獨獨今佇諸個世代的路尾，伊一擺出現，獻本身做祭，來除去罪。 
9	27	閣照所註定的，人有一擺死，以後有審判。 
9	28	按呢，基督已經一擺抵著獻，來擔當多多人的罪過，欲第二擺對向望伊的人出現來救，彼時出現及罪無干涉。