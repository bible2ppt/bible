25	1	以下也是所羅門的箴言，是猶大王希西家的人所抄的。 
25	2	將代誌秘密是上帝的榮光；將代誌查明是君王的榮光。 
25	3	天的高，地的厚，君王的心也查出。 
25	4	除去銀的渣滓，才有器具通互鍛煉的人用。 
25	5	除去王的面前的歹人，伊的國位是對公義來堅固。 
25	6	佇王的面前呣通家己尊大；也呣通徛佇大人的位。 
25	7	卡好有人對你講：請你上來遮，呣通佇你所見王親的面前叫你落去。 
25	8	呣通緊緊出去及人冤家，免得到尾受你的厝邊凌辱的時，你呣知欲怎樣做， 
25	9	你及厝邊計較，著及伊本身分系，呣通露出別人秘密的事， 
25	10	驚了聽見的人會罵你，你的臭名就得脫離。 
25	11	講話合宜，親像金的蘋果下佇銀的籃仔。 
25	12	智慧的人的責備，佇順趁的人的耳孔，親像金的耳及好金的首飾。 
25	13	忠信的使者對佇差伊的，親像收割的時有霜雪的涼冷，因為伊互主人的心快活。 
25	14	無影送物來誇口的，是親像有風有雲也無落雨。 
25	15	長長吞，就官長也受伊苦勸；溫柔的嘴舌會遏折骨頭。 
25	16	你有得著蜜無？食夠額就好，驚了你食過額就吐出來。 
25	17	你的腳呣通捷捷去厝邊的家，驚了伊厭賤你、哏神你。 
25	18	濫糝干證陷害厝邊的人，就是親像槌，及刀，及利箭。 
25	19	患難的時倚靠無忠信的人，親像歹的嘴齒，脫輪的腳， 
25	20	對傷心的人唱歌，親像冬天的時褪衫，閣親像傾醋佇鹼的頂面。 
25	21	你的對敵若枵，著用米糧互伊食；嘴乾，著用水互伊飲； 
25	22	因為你是用熱熱的火炭疊佇伊的頭殼頂；耶和華也欲報賞你。 
25	23	北風會致到落雨，誹謗人的舌會致到人變面。 
25	24	寧可踮佇厝頂的角頭，莫得及吵鬧的婦仁人相及住佇寬闊的厝。 
25	25	有好消息對遠遠來，親像用冷水互嘴乾的人飲。 
25	26	義人佇歹人的面前退讓，親像踏濁的水泉，拍垃墋的井。 
25	27	食蜜多多是呣好；人求家己的榮光算得榮光。 
25	28	人無約束家己的心，是親像毀壞的城無牆。