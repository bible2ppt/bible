17	1	亞撒的子約沙法續接伊做王，家己強盛，抵敵以色列。 
17	2	安置軍兵佇猶大許個堅固的城，閣設防守的兵佇猶大地及伊的老父亞撒所取以法蓮許個城。 
17	3	耶和華及約沙法佇；因為伊行伊的祖大衛起頭行的路，無尋許個巴力， 
17	4	獨獨尋伊的老父的上帝，行伊的誡命，無照以色列人的所行。 
17	5	所以耶和華堅固伊的國位，猶大眾人獻禮物互約沙法；伊就有多多貨財及榮光。 
17	6	伊奮志行耶和華的道路，閣對猶大除去許個山頭壇，及許個亞舍拉。 
17	7	伊做王第三年，就差伊的人臣便亥伊勒、俄巴底、撒迦利雅、拿坦業、米該亞去猶大逐個城教示百姓。 
17	8	及去的有利未人示瑪雅、尼探雅、西巴第雅、亞撒黑、示米拉末、約拿單、亞多尼雅、多比雅、駝巴多尼雅，閣有祭司以利沙瑪、約蘭也及去。 
17	9	佇猶大教示有帶耶和華律法的冊，遍行猶大逐個城教示百姓。 
17	10	耶和華互猶大四圍逐邦國真驚，呣敢及約沙法交戰。 
17	11	非利士人有的送禮物進貢銀互約沙法。阿拉伯人也帶歸群精牲互伊，就是綿羊七千七百隻，山羊七千七百隻。 
17	12	約沙法漸漸強大到極，佇猶大起營寨及府庫的城。 
17	13	伊佇猶大諸個城有多多工作，閣佇耶路撒冷有戰士，就是大權能的勇士。 
17	14	的數額，照宗族，記佇下面：猶大族的千總押拿做統領，導大權能的勇士──三十萬； 
17	15	閣落來是統領約哈難導二十八萬勇士； 
17	16	閣落來是細基利的子亞瑪斯雅（伊甘願獻家己互耶和華），導大權能的勇士──二十萬。 
17	17	便雅憫族有大權能的勇士以利雅大，導抬弓箭及涫屏牌者──二十萬； 
17	18	閣落來是約薩拔導備辦交戰者──十八萬。 
17	19	諸個攏是伺候王的，另外有王所安置佇猶大逐個堅固的城的。