6	1	「這是耶和華──恁的上帝所命令教示恁的誡命、律例、法度，互恁佇恁所欲過去得著做業的地來行伊， 
6	2	通互你及你的子子孫孫一生敬畏耶和華──你的上帝，執守伊一切的律例、誡命。就是我所命令你的，互你的日子得著久長。 
6	3	以色列啊，你著聽，著執守來行伊，互你通佇彼個流奶及蜜的地得著享福，人額加添極其多，親像耶和華──你列祖的上帝所應允你的。 
6	4	「以色列啊，你著聽！耶和華──咱的上帝是獨一的耶和華。 
6	5	你著盡心、盡性、盡力疼耶和華──你的上帝。 
6	6	我今仔日所命令你諸個話著記佇你的心， 
6	7	也著用這勤勤教示你的子兒。無論你坐佇厝內，行佇路裡，睏抑是起來，攏著講論。 
6	8	也著縛佇你的手做記號，戴佇你二蕊目睭的中央做紀念； 
6	9	閣著寫佇你的厝的門豎，以及你的門。」 
6	10	「耶和華──你的上帝導你入伊對你的列祖亞伯拉罕、以撒、雅各咒誓欲互你的地。佇遐有城，大閣娞，呣是你所起造的； 
6	11	也有厝，積聚滿滿的好物，呣是你所積聚的；也有開便的水井，呣是你所開的；也有葡萄園、橄欖樹，呣是你所栽種的；你食到飽。 
6	12	彼時你著謹慎，免得你記得耶和華，就是導你對埃及地、做奴才的家出來的。 
6	13	你著敬畏耶和華──你的上帝，服事伊，指伊的名咒誓。 
6	14	呣通趁別個上帝，就是恁四圍的百姓許個上帝； 
6	15	因為佇恁中間的耶和華──你的上帝，斷斷無容允用別個上帝匹配伊，是驚了耶和華──你的上帝大受氣你，對地上除滅你。 
6	16	「恁呣通試耶和華──恁的上帝，親像恁佇瑪撒試伊一樣。 
6	17	著致意守耶和華──恁上帝的誡命，及伊所命令恁的證據、律例。 
6	18	耶和華所看做正直、做好的，你著行伊，互你通享福，閣通入去得著耶和華對你的列祖所咒誓的好地， 
6	19	欲對你的面前趕出你攏總的對敵，照耶和華所講的。 
6	20	「將來，你的子問你講：『耶和華──咱的上帝所命令恁諸個證據、律例、法度是甚麼意思啊？』 
6	21	你著給你的子講：『前阮佇埃及做法老的奴才；耶和華用大權能的手導阮出埃及， 
6	22	耶和華佇阮的目睭前，用大閣利害的神蹟奇事行佇埃及及法老以及伊的全家， 
6	23	對遐導阮出來，欲導阮入去將伊對咱列祖所咒誓的地，賞賜咱。 
6	24	耶和華命令咱行諸個一切的律例，來敬畏耶和華──咱的上帝，互咱常常得著福氣，得著伊保全咱的生命，親像今仔日的款。 
6	25	咱若照耶和華──咱的上帝所命令的，佇伊的面前照伊一切的誡命來行，這就是咱的義。』」