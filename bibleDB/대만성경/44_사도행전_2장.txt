2	1	五旬節的期已經到，攏聚集佇一所在。 
2	2	忽然，對天有聲，親像大風吹，充滿所坐歸間的厝， 
2	3	就有分開的舌出現互看見，親像火的舌，歇佇逐人的頂面。 
2	4	攏受聖神充滿，才開嘴講別樣的腔口，是照聖神所賞賜講的。 
2	5	彼時，有虔誠的猶太人對天下逐國來的，住佇耶路撒冷。 
2	6	此個聲一下起，眾人聚集紛紛亂亂，因為逐人聽見照伊家己的土腔來講，就攏卬愕； 
2	7	奇怪講：「你看，諸個講的豈無一概是加利利人嗎？ 
2	8	怎樣咱聽講照咱逐人所出世的土腔啊？ 
2	9	咱諸個帕提亞人、米太人、以攔人，及佇米所波大米、猶太，及加帕多家、本都、及亞西亞、 
2	10	弗呂家，及旁非利亞、埃及，近倚古利奈的呂彼亞，諸個地方的人，以及對羅馬來的出外人，有的是猶太人，有的是入猶太教的人， 
2	11	革哩底人、亞拉伯人，攏聽用咱的腔口，來講上帝的大事。」 
2	12	就攏卬愕躊躇，相及講：「這甚麼意思？」 
2	13	亦有別人恥笑講：「是飲新酒醉。」 
2	14	總是彼得及十一個使徒徛，大聲給講：「猶太人及攏總徛起佇耶路撒冷的百姓啊，恁著知此個，亦著致意聽我的話。 
2	15	諸個人呣是酒醉；親像恁所拍算，因為此霎抵才頂晡九點鐘。 
2	16	這就是託先知約珥所講的，講： 
2	17	上帝講：佇路尾的時日，我欲用我的神降落佇凡有肉體的。恁的後生恁的查某子欲做先知講話；恁的少年人欲看見異象；恁的老人欲得著眠夢。 
2	18	佇許個日，我也欲用我的神降落佇我的奴僕女婢，亦欲做先知來講。 
2	19	頂面佇天裡，我欲顯出奇事；下面佇地裡，我欲顯出神蹟；就是血，及火，及煙霧。 
2	20	日欲變做暗，月欲變做血；佇主大閣榮顯的日未到的代先。 
2	21	閣凡若求叫主的名的，會得著救。 
2	22	「以色列人啊，著聽我的話：拿撒勒人耶穌，上帝曾用伊佇恁中間行各樣的權能、奇事，及神蹟，來對恁證明伊，這就是恁所知的。 
2	23	伊照上帝定著的旨意及代先知的已經受解送，恁諸個借不法的人的手，釘十字架害死伊。 
2	24	總是上帝解放許個死的苦痛，互伊復活，是伊會互死所把縛。 
2	25	因為大衛有指伊講：我看主常常佇我的面前；伊佇我的正旁，互我免搖動。 
2	26	所以，我的心歡喜，我的舌快樂；閣我的肉體也欲佇向望中。 
2	27	因為你無欲將我的靈魂放下佇陰間，也無欲互你的聖者抵著朽爛。 
2	28	你曾用活命的路指示我，欲互我佇你的面前滿心快樂。 
2	29	「兄弟啊！先祖大衛的事，我通好膽對恁講：伊已經死，閣埋葬，伊的墓到今仔日猶佇咱中間。 
2	30	伊既然是先知，閣知上帝曾及伊咒誓，欲佇伊後裔中設立一人坐伊的座位， 
2	31	伊代先看出按呢，就論基督的復活講：伊無放下佇陰間；亦伊的肉體無抵著朽爛。 
2	32	此個耶穌，上帝已經互伊復活，阮諸個攏做伊的干證。 
2	33	伊既然互上帝的正手舉伊高高，閣對父受所應允的聖神，就將此個降落，就是恁所看見所聽見的。 
2	34	因為大衛未曾上天，獨獨家己講：主給我的主講：你坐我的大旁， 
2	35	聽候我互你的對敵做你的腳踏椅。 
2	36	「按呢，以色列全家著確實知，此個耶穌，上帝已經設立伊做主，做基督，就是恁所釘佇十字架的。」 
2	37	眾人聽了，心內刺鑿，對彼得及其餘的使徒講：「兄弟啊，阮著怎樣做？」 
2	38	彼得給講：「恁著反悔，逐人佇耶穌基督的名受洗禮，到互恁的罪赦免，閣欲受聖神的賞賜； 
2	39	因為所應允的歸佇恁及恁的子孫，以及攏總遠遠的人，就是見若主──咱的上帝所欲召的。」 
2	40	閣另外用多多話干證，來苦勸講：「恁著救家己脫離此個邪的世代。」 
2	41	對按呢接納的話的人攏受洗禮。彼日，約略加添三千人， 
2	42	常常專務使徒的教示，相及交陪，擘餅，祈禱。 
2	43	眾人攏驚惶；使徒閣行多多奇事神蹟。 
2	44	信的人攏聚集佇一所在，所有的物公家用， 
2	45	閣賣物產、家業，照逐人所欠用分互。 
2	46	日日同心專務佇殿內，也佇人家擘餅，用歡喜、誠實的心來食， 
2	47	謳咾上帝，亦得著眾百姓歡喜。主將得救的人日日加添互。