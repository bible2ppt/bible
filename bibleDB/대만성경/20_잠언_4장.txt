4	1	恁諸個子啊，著聽老父的教示，著注意來得著明理。 
4	2	因為我用好的道理互恁；呣通棄拺我的法度。 
4	3	我是老父的子，佇老母的面前做伊第一疼的幼秀子。 
4	4	老父教示我，給我講：你的心著記住我的話，遵守我的命令，就得著活。 
4	5	著得著智慧，著得著聰明，呣通記得，呣通離開我所講的話。 
4	6	呣通棄拺智慧，伊欲保護你；著疼伊，伊欲照顧你。 
4	7	智慧是根本；著得著智慧。佇你一切所得著的中間，著得著聰明。 
4	8	你若尊重伊，伊欲互你升高；你若戀慕伊，伊就互你榮光。 
4	9	伊欲用娞的帽戴佇你的頭殼，將榮光的冕旒互你。 
4	10	我的子，著聽來接納我的話，就欲食長歲壽。 
4	11	我已經指示你智慧的路，引導你行正直的路徑。 
4	12	你行的時，無致到阻礙；你走，亦無致到著觸。 
4	13	著執守教示，呣通放鬆；著謹慎守伊，因為伊是你的活命。 
4	14	兇惡的人的路莫得入；歹人的路莫得行。 
4	15	著閃避伊，呣通對遐過；著越走離開伊進前去。 
4	16	因為伊若無害人，就睏得；若無互人跋倒，就睏落眠； 
4	17	因為對兇惡得著食餅，對強暴得著飲酒。 
4	18	獨獨義人的路親像透早的光，愈照愈光，到日中晝。 
4	19	歹人的路親像黑暗，著觸呣知甚麼緣故。 
4	20	我的子，著注意聽我的話，俯耳孔聽我所講的， 
4	21	呣通互伊離開你的目睭，著記住佇你的心內。 
4	22	因為尋著伊的人，就得著活命，閣通身軀得著勇健。 
4	23	你著盡力保守你的心，因為伊是活命的根源。 
4	24	你的嘴著除去邪僻，你的嘴唇著離開橫逆。 
4	25	你的目睭著看直直；你的目睭著看頭前。 
4	26	著修平你的腳的路，著堅固你攏總的路途。 
4	27	呣通偏左偏右；著互你的腳離開歹。