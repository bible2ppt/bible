48	1	論摩押。萬軍的耶和華──以色列的上帝按呢講：尼波有災禍啊！因為受毀壞。基列亭抵著見誚受取；米斯迦抵著見誚受敗壞； 
48	2	摩押無閣受謳咾。有人佇希實本設計謀欲害伊，講：來啦！咱給伊剪除，互伊無閣成做國。瑪得緬啊，你亦著靜靜無做聲；刀劍欲追趕你。 
48	3	對何羅念有喉叫的聲有搶劫及大的毀滅： 
48	4	摩押抵著毀滅！伊的囝仔哮的聲，互人聽見。 
48	5	因為人絔上魯希的山坪愈行愈哭，落何羅念的山坪聽見毀滅哀哭的聲。 
48	6	恁著逃走，家己救生命，親像曠野的杜松。 
48	7	你因為倚靠家己的所做及家己的財寶亦欲受掠。基抹及屬伊的祭司貴族，亦欲做一下受遷移。 
48	8	行毀滅者欲到逐個城，無一個城會免得。山谷欲致到敗落，平洋欲受毀壞；照耶和華所講的。 
48	9	著用翅互摩押，互伊飛走。伊諸個城欲致到拋荒，無人徛起。（ 
48	10	凊凊彩彩做耶和華的工者，著受咒詛；禁止伊的刀染著血者，著受咒詛。） 
48	11	摩押對少年以來常常享受平安，親像坐清的酒，無對此個器具傾佇別個器具，亦未曾受掠。因為按呢，伊的原味猶佇，氣味未變。 
48	12	耶和華講：「看啊，日子欲到，我欲差傾酒者去伊遐，給伊傾出來，傾空伊的器具，拍破伊的酒甕。 
48	13	摩押欲為著基抹來見誚，親像以色列家為著所倚靠的伯特利來見誚一樣。 
48	14	你怎樣講：阮是勇士，是有力通交戰的人？ 
48	15	摩押變做拋荒，對敵上去，入伊許個城。所揀選的少年人落去抵著死；這是君王──名做萬軍的耶和華講的。 
48	16	摩押的災禍近啦；伊的患難緊緊到。 
48	17	見若佇伊的周圍識伊的名者，恁攏著為伊悲傷，講：彼個勇的槌，娞的枴仔，豈會折到按呢？ 
48	18	住佇底本的百姓啊，著對你榮光的位落來，坐佇乾燥的地；因為毀滅摩押者上來攻擊你，毀壞你許個衛所。 
48	19	住佇亞羅珥的啊，著徛佇路邊觀看，問逃走的查甫人，及脫離的婦仁人講：是甚麼代誌啊？ 
48	20	摩押因為毀壞來見誚；恁著啼哭喉叫，著佇亞嫩報告講：摩押變做拋荒！ 
48	21	「刑罰已經到佇平洋的地佇何倫、佇雅雜、佇米法押、 
48	22	佇底本、佇尼波、佇伯低比拉太音、 
48	23	佇基列亭、佇伯迦末、佇伯米恩、 
48	24	佇加略、佇波斯拉，及摩押地遠近所有的城。 
48	25	摩押的角剉斷啦，伊的手骨遏折啦。這是耶和華講的。」 
48	26	「恁著互摩押酒醉，因為伊自高悖逆耶和華。伊欲佇伊所吐的中間翱來翱去，閣欲互人恥笑。 
48	27	以色列豈呣曾互你恥笑嗎？伊豈是佇賊的中間互人查出嗎？因為你逐擺講起伊的時，就搖頭拂耳。 
48	28	徛起佇摩押的啊，恁著離開諸個城，徛起佇石磐，親像鳩鵻作巢佇孔口的邊。 
48	29	阮有聽見摩押的驕傲，伊的驕傲到極；伊的自高，伊的驕傲，伊的侮慢，存心家己掠做大。 
48	30	耶和華講：我知伊的受氣，及伊空空的誇口，所行是空空。 
48	31	因為按呢，我欲為著摩押啼哭，我欲為著摩押全地喉叫；欲為著吉珥哈列設的人吐氣。 
48	32	西比瑪的葡萄樹啊，我為著你啼哭，比雅謝人的啼哭卡傷重。你的枝湠過海，直直伸到雅謝的海。彼個行毀滅者已經臨到你欲收成的果子，及你的葡萄。 
48	33	肥的田及摩押地，伊的歡喜快樂攏無去；我互酒窟的酒無去，無人踏酒出歡喜的聲；彼個聲呣是歡喜的聲。 
48	34	「因為希實本哀傷的聲到以利亞利，直直到雅雜；閣對瑣珥到何羅念，直到伊基拉．施利施亞，因為寧林的水的確枯焦。」 
48	35	耶和華講：「我欲佇摩押地互彼個獻祭佇山頭壇者，及彼個燒香佇伊許個神明者攏息。 
48	36	因為按呢，我的心為著摩押親像　簫鳴，我的心為著吉珥哈列設人親像　簫鳴，因為所聚集的財物攏無去。 
48	37	「頭殼逐個光裸裸，嘴鬚逐個剪短短，手骨逐個割傷，腰縖麻布。 
48	38	佇摩押逐間的厝頂及伊許個街市逐所在有啼哭；因為我攻破摩押，親像摃破呣中意的器具。這是耶和華講的。 
48	39	伊毀壞到按呢！啼哭到按呢！摩押見誚越倒轉到按呢！親像按呢摩押欲互四圍的人恥笑卬愕。」 
48	40	因為耶和華按呢講：看啊，伊欲親像鷹鳥飛來，展開伊的翅佇摩押。 
48	41	迦略互人取去，許個衛所互人佔去。到彼日，摩押諸個勇士的心親像欲生子的婦仁人的心。 
48	42	摩押欲抵著毀滅，無閣成做國，因為自高悖逆耶和華。 
48	43	耶和華講：摩押徛起的百姓啊，驚惶、陷坑、活罩攏到佇你。 
48	44	走避驚惶的欲跋落陷坑；對陷坑絔起來的欲互活罩罩著，因為我欲互刑罰的年臨到摩押。這是耶和華講的。 
48	45	許個逃走者氣力盡，徛佇希實本蔭影下；總是火對希實本出，火焰對西宏發，一盡燒摩押的邊界，及作亂的人頭殼的頂面。 
48	46	摩押啊，你有災禍！基抹的百姓滅無啦！你的眾子互人掠去，你的眾查某子做受掠者。 
48	47	耶和華講：總是到日後，我欲互摩押受掠的人倒轉。論摩押受審判的話到遮為止。