10	1	示巴的女王聽見所羅門的名聲，為著耶和華的名所得著的，就來欲用得解明的事試伊。 
10	2	伊到耶路撒冷隨伊的人真多，有駱駝載香料、及黃金真多，也有寶石。伊見所羅門的時，就將心內一切所存的及伊講。 
10	3	所羅門照伊所問的攏應伊，無一項王曉得通給伊講。 
10	4	示巴女王看見所羅門一切的智慧，及伊所起的厝， 
10	5	桌頂的食物，人臣排列坐，奴僕跟隨服事，以及的衣服及伊的酒政，閣看見伊上耶和華殿的崎仔，就魂不附體； 
10	6	伊就對王講：「我佇本國聽見你的代誌及你的智慧攏是真實！ 
10	7	總是我呣信許個話，到我來親目看見才知人所給我講的猶無一半。你的智慧及你的亨通贏過我所聽見的名聲。 
10	8	福氣啊！你的人，福氣啊！你的奴僕常常徛佇你的面前聽你的智慧。 
10	9	耶和華──你的上帝是應該謳咾的！伊歡喜你，互你坐以色列的國位；因為耶和華永遠疼以色列，所以設立你做王，互你秉公行義。」 
10	10	伊用一百二十他連得的金，及多多的香料，及寶石，送王。以後所來的香料，呣曾閣親像示巴女王送所羅門王的許多。（ 
10	11	希蘭的船隻對俄斐帶金來的，閣對俄斐帶多多檀香柴，及寶石來。 
10	12	王用檀香柴為耶和華的殿及王宮做欄杆，閣為唱歌的人做琴瑟。以後呣曾閣有彼號檀香柴來，也無人看見，直到今仔日。） 
10	13	所羅門王照王的禮用物送示巴的女王，以外閣用女王見所愛，見所求的，送伊。對按呢伊及伊的人臣倒轉去伊本國。 
10	14	所羅門逐年所得著的金共六百六十六他連得。 
10	15	以外有遊歷的及往來的生理人以及雜族諸個王，及國內諸個首領所納的。 
10	16	所羅門王用過拍的金做大牌二百面，每面大牌的金六百舍客勒； 
10	17	閣用過拍的金做屏牌三百面，每面用金三彌那，王下伊佇黎巴嫩樹林的厝。 
10	18	王閣用象牙做一個大寶座，用好金安伊。 
10	19	寶座有六層的崎仔，座位撐的頂面是圓的，雙旁有靠手，靠手邊有二隻獅徛。 
10	20	閣有十二隻獅徛佇六層崎仔的此旁及彼旁；別國攏無製造親像按呢。 
10	21	所羅門王一切飲的器具攏是金的。黎巴嫩樹林的厝一切的器具也是好金的，攏無銀的。所羅門的年間，人看銀做無物。 
10	22	因為王有他施的船隻一陣及希蘭的船隻一陣相及過海，諸個他施歸陣的船載金銀、象牙、猴、孔雀，三年倒來一擺。 
10	23	所羅門王的好額及智慧贏過天下列王。 
10	24	天下的人攏來愛見所羅門的面，聽伊的智慧就是上帝賞賜佇伊的心的。 
10	25	逐個帶進貢的物，就是銀器、金器、衣服、軍器、香料、馬，及騾，逐年有定著的例。 
10	26	所羅門就聚集戰車馬兵，有戰車一千四百張，馬兵一萬二千名，安置佇許個囤車的城也及王佇耶路撒冷。 
10	27	王佇耶路撒冷互銀親像石頭，互柏香柴親像平洋的桑材樹，是因為真多。 
10	28	所羅門的馬是對埃及帶來的，是王的生理人一陣一陣照價錢得著的。 
10	29	對埃及上來的車，每張價銀六百舍客勒，馬每匹一百五十。赫人諸個王及亞蘭諸個王，攏對經手照按呢帶出來。