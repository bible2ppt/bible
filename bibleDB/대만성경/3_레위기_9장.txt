9	1	到第八日，摩西召亞倫及伊的子，以及以色列許個長老來， 
9	2	對亞倫講：「你著取一隻細隻牛仔做贖罪祭，一隻綿羊做燒祭，著無瑕疵的，獻佇耶和華的面前。 
9	3	你也著吩咐以色列人講：『恁著取一隻山羊做贖罪祭，閣取一隻牛仔子及一隻綿羊仔，攏著未滿年、閣著無瑕疵的，做燒祭， 
9	4	閣取一隻牛，一隻綿羊做謝恩祭，獻佇耶和華的面前，及取調和油的素祭，因為今仔日耶和華欲顯現互恁看。』 
9	5	就照摩西所命令的，帶到會幕前；會眾攏近倚來，徛佇耶和華的面前。 
9	6	摩西講：「這是耶和華命令恁所著行的；耶和華的榮光就欲顯現互恁看。」 
9	7	摩西對亞倫講：「你著到壇前，獻你的贖罪祭及你的燒祭，為本身及百姓贖罪，閣獻百姓的禮物，替贖罪；攏照耶和華所命令的。」 
9	8	亞倫就到壇前，彼隻牛仔子為本身做贖罪祭的。 
9	9	亞倫諸個子捧彼個血互伊，伊就用指頭仔搵血，抹佇壇頂許個角，閣用血倒佇壇腳裡。 
9	10	獨獨贖罪祭的油及腰子，及肝裡的網紗，伊攏燒佇壇頂，照耶和華所命令摩西的； 
9	11	伊閣用火將肉及皮燒佇營外。 
9	12	就燒祭的精牲，亞倫諸個子捧血互伊，伊就灑佇壇頂的周圍， 
9	13	閣用燒祭的肉一塊一塊連頭提互伊，伊攏燒佇壇頂； 
9	14	伊閣洗臟腑及腿，燒佇壇頂燒祭的頂面。 
9	15	伊帶百姓的禮物，將彼隻做百姓贖罪祭的山羊伊，為著罪來獻，及起頭的同一樣； 
9	16	也帶燒祭，照例來獻。 
9	17	伊閣帶素祭，對彼中間搣一把，這是佇早起時的燒祭以外。 
9	18	閣牛及綿羊做百姓的謝恩祭。亞倫諸個子捧血互伊，伊就灑佇壇頂的周圍； 
9	19	閣提牛的油及綿羊肥的尾，以及蓋臟腑的油及腰子，及肝裡的網紗； 
9	20	將諸個油下佇許個胸的頂面，伊就將油燒佇壇頂。 
9	21	諸個胸及正腿，亞倫用伊做搖祭，佇耶和華的面前搖伊；攏是照摩西所命令的。 
9	22	亞倫向百姓抬起手，給祝福。伊已經獻贖罪祭、燒祭、謝恩祭就落來。 
9	23	摩西、亞倫進入會幕，閣出來給百姓祝福，耶和華的榮光就顯現互眾百姓看見。 
9	24	有火對耶和華的面前出來，燒壇頂的燒祭及油；眾百姓看見，就出大歡喜的聲，仆佇地裡。