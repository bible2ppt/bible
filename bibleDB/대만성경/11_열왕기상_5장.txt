5	1	推羅王希蘭，差伊的奴僕去見所羅門；因為聽見人用油抹伊續接伊的老父做王，因為希蘭平素疼大衛。 
5	2	所羅門也差人去見希蘭，講： 
5	3	「你知我的父大衛因為四圍四方的交戰，會因為耶和華──伊的上帝的名起殿，到耶和華用對敵下佇伊的腳下。 
5	4	今耶和華──我的上帝已經賞賜我四方平安，致到無對敵，無災禍。 
5	5	我意思欲為耶和華──我的上帝的名起殿，是照耶和華應允我的父大衛的話講：『我欲互你的子續接你坐你的位，伊欲為我的名起殿。』 
5	6	所以請你命令人佇黎巴嫩給我剉柏香柴，我的奴僕欲及你的奴僕相及做，我也欲照你見所定著的，將你的奴僕的工錢交你；因為你知，佇阮中間無人親像西頓人剉樹。」 
5	7	希蘭聽見所羅門的話，就真歡喜，講：「今仔日應該謳咾耶和華；因為伊賞賜大衛一個有智慧的子，治理即多的百姓。」 
5	8	希蘭差人去見所羅門，講：「你差人所對我講的事，我有聽見；論到柏香柴及松樹的柴，我欲照你的心願來行。 
5	9	我的奴僕欲對黎巴嫩運伊落海，我欲絞歸排，浮佇海裡，到你所給我定著的所在，我欲佇遐拆開，你通接收；你用食物互我的家，成我的心願。」 
5	10	希蘭就用柏香柴及松樹的柴互所羅門，照伊一切所愛的。 
5	11	所羅門互希蘭二萬歌珥的小麥，二十歌珥的清油，做伊家內的食物。所羅門逐年照按呢互希蘭。 
5	12	耶和華照伊所應允的賞賜智慧互所羅門。希蘭及所羅門的中間有和平，二人相及立約。 
5	13	所羅門王對以色列眾人的中間派人工，所派的人工共三萬， 
5	14	逐月日輪流派一萬人到黎巴嫩；一月日佇黎巴嫩，二月日佇家內。亞多尼蘭做督工的。 
5	15	所羅門有挑夫七萬，八萬人佇山裡拍石。 
5	16	諸個以外，所羅門有用督工的大官三千三百人，監督許個做工的人。 
5	17	王出令，就運大石，寶貝的石，用拍好的石來下厝的地基。 
5	18	所羅門的師傅及希蘭的師傅，及迦巴勒人，攏拍石，備辦柴料及石，來起殿厝。