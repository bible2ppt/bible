12	1	兄弟啊，所以我因為上帝的憐憫勸恁獻家己的身軀做祭，是活的，聖的，上帝所歡喜的；這是恁神靈的服事。 
12	2	莫得及此世間像款，著用心志換新來變化家己，互恁會明白甚麼是上帝善良、通歡喜、純全的旨意。 
12	3	因為我對所互我的恩給恁中間逐人講，恁所想來忖　家己，呣通過佇應該想的；所想著安份來想，照上帝所賞賜逐人信的份量。 
12	4	因為親像咱一身有百體，若是百體的功用無攏相同； 
12	5	按呢咱多多人佇基督做一身，逐個相共做體。 
12	6	咱照所互咱的恩，已經得著恩賜，各無相同。或是做先知，就著照信的份量來講， 
12	7	或是辦代誌，著致意佇辦代誌；或是教示人的，著致意佇教示； 
12	8	或是勸勉的，著致意佇勸勉；賙助的，著用實心；治理的，著用殷勤；憐憫的，著用歡喜。 
12	9	疼著無假；怨恨歹，親近好。 
12	10	疼兄弟，著相親愛；敬重人，著相推尊。 
12	11	論殷勤，呣通貧憚。論心志著熱熱，論主著服事。 
12	12	佇向望著歡喜，佇患難著吞，佇祈禱著常常。 
12	13	聖徒所欠缺的就供給伊；出外人著致意好款待。 
12	14	窘逐恁的，著給祝福；著祝福，莫得咒詛。 
12	15	及歡喜的人相及歡喜；及啼哭的人相及啼哭。 
12	16	相款待著同一樣的心；心志莫得好高，著促就卑微的；莫得掠家己做有智識。 
12	17	莫得用歹報歹；佇眾人的面前著圖謀諸個好事。 
12	18	若會得通及眾人和，就著盡力及和。 
12	19	所疼的兄弟啊，莫得家己伸冤，著　氣卡好；因為有記載講：「主講：『伸冤在佇我，我欲報應伊。』 
12	20	若是你的對敵枵，著互伊食，嘴乾，著互伊飲；因為行按呢是將熱熱的火炭疊佇伊的頭殼頂。」 
12	21	莫得互歹卡贏，著用好卡贏歹。