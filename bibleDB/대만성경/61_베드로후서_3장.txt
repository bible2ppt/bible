3	1	所疼的兄弟啊，我現在所寫互恁的是第二張的批。佇此二張是欲互恁紀念，來點醒恁純全的心， 
3	2	互恁記得聖的先知讖語的話以及救主對恁的使徒所命令的。 
3	3	第一，著知的，佇許個路尾的時日欲有戲謔的人出來，照家己的私慾來行的戲謔講： 
3	4	「伊應允閣來今佇叨落？因為對列祖睏去以來，萬項物對起頭創造照舊無各樣。」 
3	5	因為許個人故意記得的，就是對早，有諸個天，閣有地對水出，對水來成，攏是對上帝的道。 
3	6	對諸個天地當彼時的世間互水氾濫來滅無。 
3	7	獨獨現今諸個天及地是對此個道囥，來聽候火，留到無敬虔的人受審判及滅無的日。 
3	8	所疼的兄弟啊，有一項恁呣通記得，就是主看一日親像一千年，一千年親像一日。 
3	9	主無延延佇所應允，親像人有的看做延延的，就是寬容恁，呣愛有人沈淪，是愛人攏反悔。 
3	10	若是主的日欲到親像賊。彼日，許個天欲有大聲廢去，許個原質受燒來消滅，地及其中所有的物也燒燎去。 
3	11	萬物既然欲按呢消滅，就恁佇聖及敬虔，著做甚麼號的人， 
3	12	來向望續催迫上帝的日到。為著按呢，諸個天會互火消滅，原質受燒就鎔去。 
3	13	若是照伊所應允，咱向望新的天新的地，義佇中間。 
3	14	所以，所疼的兄弟啊，恁既然向望諸個，著殷勤互恁無垃墋，無瑕疵，安然見著伊； 
3	15	閣著看咱的主的寬容做拯救的因由，親像阮所疼的兄弟保羅，照所賞賜伊的智慧也曾寫批互恁。 
3	16	佇伊攏總的批論諸個事也是按呢講。其中有得明的，呣知影、無堅固的人解互伊斜去，親像解斜其餘的聖經，致到家己沈淪。 
3	17	所疼的兄弟啊，按呢恁既然代先知，著持防免致互誣理的人差謬所引誘，來失落家己的堅固。 
3	18	獨獨著進步佇咱的救主──耶穌基督的恩典以及識伊。願榮光歸伊，對現今到永遠的日。阿們！