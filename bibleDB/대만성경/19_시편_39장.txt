39	1	〔大衛的詩，交互樂官耶杜頓。〕我曾講：我欲謹慎我的路，免得用我的舌犯罪；歹人佇我面前的時，我欲約束我的嘴親像馬咬韁。 
39	2	我靜靜無聲，連好話亦無講出嘴；我的憂悶就夯起來， 
39	3	我的心佇我的內面熱熱。我靜靜想的時，火就起來，我就用舌來講。 
39	4	耶和華啊，求你互我知本身的結局！及我年歲的數額偌多？互我知軟弱到怎樣！ 
39	5	你互我的日子親像一巴掌；我一生的年歲，佇你的面前親像無。逐人徛在的時，真正攏是空空。（細拉） 
39	6	世間人行做實在親像影。無閒，真正無採工；切切伊所積聚的，呣知將來是誰得去。 
39	7	主啊，我今聽候甚麼？我的向望在佇你！ 
39	8	求你救我脫離我一切的過失，呣通互我受戇人的凌辱。 
39	9	我靜靜無開嘴，因為是你做的。 
39	10	你所降的責罰求你給我除去；因為你的手督責，我就消滅。 
39	11	你因為人的罪惡警戒伊的時，互伊所歡喜的消滅，親像著蛀蟲。世間人真正是空空！（細拉） 
39	12	耶和華啊，求你聽我的祈禱，俯耳孔聽我的求叫！我流目屎，求你呣通無出聲！因為我佇你的面前是出外人，是寄腳者，親像我的列祖一般樣。 
39	13	求你寬容我，互我猶未去來歸佇無的代先通得著爽快。