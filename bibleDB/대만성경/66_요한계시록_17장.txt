17	1	許個提七塊碗的七個天使，其中一個來及我講話講：「來，我欲將彼個坐佇多多條水的大淫婦所欲受的審判互你看。 
17	2	地上諸個王曾及伊行淫，徛起地上的人已經對伊淫亂的酒來醉。」 
17	3	我受神的感動，互天使導我去曠野，我就看見有婦仁人騎朱紅色的獸；彼隻獸遍身有謗瀆的名，有七個頭十支角。 
17	4	婦仁人穿紫色及朱紅色的衫，用金、寶石、真珠來妝飾；手裡有金的杯，貯諸個可惡的物，以及伊淫亂的污穢滿滿。 
17	5	有名寫佇伊頭額講：「奧妙！大的巴比倫，就是地上諸個淫婦及諸個可惡的物的老母。」 
17	6	閣看見一個婦仁人飲聖徒的血以及干證耶穌者的血到醉。我看見，就大奇怪。 
17	7	天使給我講：「你啥事奇怪？我欲將婦仁人及伊所騎七個頭殼十支角的獸的奧妙給你講。 
17	8	你所看見的獸，早有，今無，後來欲對深淵起來，就歸佇沈倫。徛起佇地上的人，的名對創造世間的時無記佇活命的冊的，看見彼隻獸，早有，今無，亦欲閣佇，就欲奇怪。 
17	9	有智慧的心在佇此個。七個頭殼是七座山，就是婦仁人所坐佇彼頂面的， 
17	10	閣是七個王；五個已經倒，一個現在佇，一個猶未到；伊若到，就的確暫時佇。 
17	11	彼個早有現在無的獸，就是第八個；也是彼七個在內，也歸佇沈淪。 
17	12	你所看見十支角就是十個王；未曾得著國的，獨獨欲及獸相及得著權，親像王半時久。 
17	13	攏同意思將家己的才能、及權柄互獸。 
17	14	欲及羊羔交戰，羊羔欲卡贏，因為伊是萬主的主、萬王的王。及伊佇的也欲卡贏，因為是受召、受揀、忠信的人。」 
17	15	天使閣給我講：「你所看見攏總的水，淫婦所坐的，就是諸個百姓、諸個眾人、諸個邦國、諸個腔口。 
17	16	閣你所看見的彼十支角及彼隻獸欲怨恨此個淫婦，也欲互伊冷靜褪裼，閣欲食伊的肉，用火一盡燒伊。 
17	17	因為上帝曾互有此號心來成伊的旨意，閣同心將的國互獸，聽候上帝的話應驗。 
17	18	你所看見的婦仁人就是彼個管理地上列王的大城。」