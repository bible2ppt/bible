25	1	亞伯拉罕閣娶一個某，名叫基土拉。 
25	2	基土拉給伊生心蘭、約珊、米但、米甸、伊施巴、書亞。 
25	3	約珊生示巴及底但。底但的子孫是亞書利族、利都是族、及利烏米族。 
25	4	米甸的子是以法、以弗、哈諾、亞比大、以勒大。諸個攏是基土拉的子。 
25	5	亞伯拉罕將一切所有的互以撒。 
25	6	亞伯拉罕將財物分互伊諸個細姨的子，趁伊本身猶活的時差離開伊的子以撒，去東勢到東旁的地。 
25	7	亞伯拉罕一生的年日是一百七十五歲。 
25	8	亞伯拉罕食長歲壽成做老人，年歲滿足，斷氣死，倒祖。 
25	9	伊的子以撒、以實瑪利將伊埋葬佇麥比拉的穴。此個穴佇幔利的頭前，赫人瑣轄的子以弗崙的田中， 
25	10	就是亞伯拉罕對赫人所買彼區田。亞伯拉罕及伊的某撒拉攏埋葬佇遐， 
25	11	亞伯拉罕死了後，上帝賜福互伊的子以撒。以撒倚近庇耳拉海萊徛起。 
25	12	亞伯拉罕的子以實瑪利的世系記佇下底。以實瑪利就是撒拉的女婢埃及人夏甲對亞伯拉罕所生的。 
25	13	以實瑪利諸個子的名，照伊的名字世系親像下底。以實瑪利的大子尼拜約，閣有基達、亞德別、米比衫、 
25	14	米施瑪、度瑪、瑪撒、 
25	15	哈大、提瑪、伊突、拿非施、基底瑪。 
25	16	諸個就是以實瑪利的子的名，照的鄉村、營寨，做十二族的族長。 
25	17	以實瑪利一生的歲壽一百三十七，氣斷死，就倒祖。 
25	18	伊的子孫住佇哈腓拉到埃及頭前的書珥，欲去亞述的路，徛起佇伊眾兄弟的頭前。 
25	19	亞伯拉罕的子以撒的世系記佇下底。亞伯拉罕生以撒。 
25	20	以撒娶利百加做某的時抵仔四十歲。伊是巴旦亞蘭地的亞蘭人彼土利的查某子，亞蘭人拉班的小妹。 
25	21	以撒因為伊的某無生子，替伊祈求耶和華；耶和華允准伊所求，伊的某利百加就懷孕。 
25	22	囝仔佇伊的腹內相夾，伊就講：「若是此款，我乜使按呢？」就去問耶和華。 
25	23	耶和華給伊講：二國佇你腹內；二族欲對你的身軀出。此族欲卡強彼族；序大的欲服事序細的。 
25	24	生產的日期到，果然腹內是雙生者。 
25	25	頭一個出來者，身體紅紅，通身軀親像皮仔衫，就給伊號名做以掃。 
25	26	隨後伊的小弟閣出來，伊的手擒以掃的腳後，就給伊號名叫雅各。二個子出世的時，以撒抵仔六十歲。 
25	27	二個囝仔漸漸大，以掃拍獵，常常佇山野；雅各做人恬靜，常常住布棚內。 
25	28	以撒疼以掃，因為常常食伊的野味； 
25	29	利百加疼雅各。有一日，雅各煮湯，以掃對山野倒來，厭倦到極。 
25	30	以掃對雅各講：「我真厭倦，求你用此個紅的湯互我食。」因為按呢以掃亦名叫以東。 
25	31	雅各講：「你今仔日用大子的名份賣互我。」 
25	32	以掃講：「我都欲死啦，此個大子的名份對佇我有啥利益？」 
25	33	雅各講：「今仔日你著對我咒誓。」伊就對伊咒誓，將大子的名份賣互雅各。 
25	34	雅各就將餅及紅豆湯互以掃，伊就飲食，起來做伊去。這就是以掃看輕大子的名份。