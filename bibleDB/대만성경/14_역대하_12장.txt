12	1	羅波安的國堅固，伊強盛的時就棄拺耶和華的律法，以色列也攏隨伊。 
12	2	羅波安王五年，埃及王示撒上來攻擊耶路撒冷，因為得罪耶和華。 
12	3	示撒有戰車一千二百張，馬兵六萬，閣隨伊對埃及出來的人，就是路比人、蘇基人、古實人，多到算得。 
12	4	伊攻取猶大堅固的城，就來到耶路撒冷。 
12	5	彼時，猶大的首領為著示撒的緣故聚集佇耶路撒冷。先知示瑪雅來見羅波安及許個首領，給講：「耶和華按呢講：『恁棄拺我，所以我棄拺恁佇示撒的手。』」 
12	6	對按呢以色列許個首領及王家己謙卑講：「耶和華是公義。」 
12	7	耶和華看見家己謙卑，耶和華的話就臨到示瑪雅講：「既然家己謙卑，我無欲剿滅；欲互略仔得著拯救，我無欲用示撒的手傾落我的受氣佇耶路撒冷。 
12	8	總是欲做示撒的奴僕，互知服事我及服事列國有甚麼分別。」 
12	9	對按呢，埃及王示撒上來攻擊耶路撒冷，搶耶和華殿的寶物及王宮的寶物，攏帶去，閣搶所羅門所做金的屏牌。 
12	10	羅波安王做銅的屏牌來替，交互守王宮門的侍衛長顧守。 
12	11	王逐擺入耶和華的殿，侍衛就帶諸個屏牌，後來就帶倒轉來，下佇侍衛的厝。 
12	12	王家己謙卑的時，耶和華的受氣收倒轉，無一盡滅伊，閣佇猶大的中間也有好的代誌。 
12	13	羅波安王家己強盛，佇耶路撒冷做王。羅波安坐位的時四十一歲，佇耶路撒冷，就是耶和華對以色列眾支派中所揀安置伊的名的城，做王十七年。伊的老母名叫拿瑪，是亞捫人。 
12	14	羅波安行歹，因為伊無定著意思尋耶和華。 
12	15	羅波安所行的事，對頭到尾豈無記佇先知示瑪雅及先見易多的冊，論族譜的嗎？羅波安及耶羅波安常常交戰。 
12	16	羅波安及伊的列祖同睏，埋葬佇大衛城。伊的子亞比雅續接伊做王。