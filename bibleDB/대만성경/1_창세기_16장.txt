16	1	亞伯蘭的某撒萊無給伊生子。伊有一個女婢，名夏甲，是埃及人。 
16	2	撒萊給亞伯蘭講：「耶和華禁我生子。請你及我的女婢同房，豈採我通對伊得著囝仔。」亞伯蘭聽趁撒萊的話。 
16	3	對彼霎亞伯蘭的某撒萊將伊的女婢埃及人夏甲互伊丈夫亞伯蘭做某；彼時亞伯蘭已經住迦南十年。 
16	4	伊及夏甲同房，夏甲就懷孕；伊知家己有娠，就看輕主母。 
16	5	撒萊給亞伯蘭講：「我的冤枉歸佇你。我將我的女婢下佇你的心懷中，伊看家己有娠，就看輕我。願耶和華佇你我的中間判斷。」 
16	6	亞伯蘭對撒萊講：「你的女婢佇你的手，你通隨意款待伊。」撒萊苦楚伊，伊就對撒萊的面前逃走。 
16	7	耶和華的使者抵著伊佇曠野的水泉邊，彼個水泉佇書珥的路上， 
16	8	對伊講：「撒萊的女婢夏甲，你對叨落來？欲叨落去？」伊講：「我對我的主母撒萊的面前走出來。」 
16	9	耶和華的使者對伊講：「你倒去你的主母遐；降服佇伊的手下。」； 
16	10	耶和華的使者閣對伊講：「我欲互你的後裔極其多，甚至算得。」 
16	11	耶和華的使者閣對伊講：「你今懷孕欲生一個子，著給伊號名以實瑪利，因為耶和華聽見你的苦情。 
16	12	伊做人欲親像野驢。伊的手欲攻擊眾人，眾人的手欲攻擊伊；伊欲徛起佇眾兄弟的頭前。」 
16	13	夏甲就稱彼個對伊講話的耶和華的名講：「你是看見逐項的上帝」。因為講：「連佇遮我亦看見彼個看見我的嗎？」 
16	14	所以此個井名叫庇耳拉海萊。就是加底斯及巴列的中間。 
16	15	後來夏甲給亞伯蘭生一個子；亞伯蘭給伊的子號名叫以實瑪利。 
16	16	就是夏甲所生的。夏甲給亞伯蘭生以實瑪利的時，亞伯蘭八十六歲。