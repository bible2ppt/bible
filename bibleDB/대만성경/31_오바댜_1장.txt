1	1	俄巴底亞所得著的默示。主耶和華論到以東講：阮對耶和華遐聽見消息，也有使者奉差去列國，講：起來啊，咱著起來及伊交戰！ 
1	2	看啊，我互你佇列國中做微細，互人大大看輕。 
1	3	踮佇石洞內、徛起高的所在的啊，你的心的驕傲騙你，心內講：是誰會給我降落地啊？ 
1	4	你雖然升高親像鷹鳥，作巢佇星的中間，我欲對遐給你降落。這是耶和華講的。 
1	5	賊若來你遐，抑是強盜暝時來──豈呣是偷到滿意若定──挽葡萄者若來到你遐挽，豈無猶留幾粒仔嗎？你抵著剪除到怎樣啊？ 
1	6	以掃怎樣受搜尋啊？伊所囥的寶物怎樣受查出啊？ 
1	7	及你結約者攏帶你到邊界；及你和好者欺騙你，卡贏你；食你的米糧者設活罩佇你的下面；伊的心攏無智識。 
1	8	耶和華講：到彼日，我豈無對以東除滅智慧的人？對以掃的山除滅聰明的人？ 
1	9	提幔啊，你的勇士欲驚惶，致到踮以掃的山逐人受死剪除。 
1	10	因為你暴虐你的兄弟雅各，你欲抵著大大見誚，你亦欲永遠受剪除。 
1	11	當你徛佇邊頭的日，外人搶伊的財物，異邦人入伊的城門，為耶路撒冷拈鬮，彼日你親像中間的一個。 
1	12	當你的兄弟的日，就是伊抵著患難的日，你呣應該徛看；猶大人受滅的日，你呣應該為著按呢來歡喜；抵著災難的日，你呣應該講大話。 
1	13	我的百姓抵著災禍的日，你呣應該入伊的門；抵著災禍的日，你呣應該看受苦；抵著災禍的日，你呣應該摸著的財物； 
1	14	你呣應該徛佇雙叉路，截中間逃走的人；抵著災難的日，你呣應該將剩的人交付對敵。 
1	15	因為耶和華辦理萬國的日近啦。照你所行的，也欲按呢行佇你；你所做的欲歸佇你的頭殼。 
1	16	因為親像恁佇我的聖山曾飲，萬國也欲親像按呢長長飲；亦飲也吞落去，就欲歸佇無。 
1	17	佇錫安山欲有逃脫的人，亦欲成做聖；雅各家欲得著伊本有的業。 
1	18	雅各家欲成做火；約瑟家欲成做火焰；以掃的家欲做稻稿；火欲燒來滅伊。以掃的家欲無留一個。因為耶和華有講伊。 
1	19	南方的人欲得著以掃的山；平洋的人欲得著非利士，亦欲得著以法蓮的田及撒瑪利亞的田；便雅憫人欲得著基列。 
1	20	以色列軍隊諸個受掠者欲得著屬迦南人的地，直到撒勒法；踮佇西法拉受掠的耶路撒冷人欲得著南方的城。 
1	21	欲有諸個拯救者上錫安山，來審判以掃的山；國度就歸耶和華。