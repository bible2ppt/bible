1	1	對上帝的旨意做基督耶穌的使徒保羅及兄弟提摩太，批寄互上帝的教會佇哥林多的，以及遍亞該亞攏總的聖徒。 
1	2	願恁對咱的父上帝及主耶穌基督得著恩典、平安！ 
1	3	願咱的主耶穌基督的上帝，也是伊的父，就是憐憫的父，賞賜逐樣安慰的上帝得著謳咾。 
1	4	阮佇逐樣患難中，伊安慰阮，欲互阮對上帝所安慰阮的安慰，來安慰逐樣患難中的人。 
1	5	因為親像基督的艱苦滿出來到佇阮，阮的安慰也對基督滿滿。 
1	6	阮或是受患難，是欲做恁受安慰，及得救的路用；或是受安慰，是欲做恁受安慰的路用；此個安慰互恁會吞艱苦，照阮所抵著的一樣。 
1	7	閣阮所替恁向望的是堅固，因為知恁既然有份佇諸個艱苦，就有份佇安慰，也是按呢。 
1	8	兄弟啊，論到阮佇亞西亞所抵著的患難，阮呣愛恁呣知，是受壓重真殄，到當起，連活也無向望； 
1	9	阮家己心內也按算會死，欲互阮無倚靠家己，獨獨倚靠互死人復活的上帝。 
1	10	伊已經救阮脫離許大的死無，閣欲救阮，阮也向望伊猶欲救阮。 
1	11	恁也用祈禱來幫助阮，欲互多多人因為阮來感謝，就是為著阮對多多人祈禱所得著的恩。 
1	12	因為阮所誇口的，阮的良心也做阮的干證，就是阮照上帝的聖潔及誠實，呣是用肉體的智慧，是用上帝的恩，往來佇世間，對恁閣卡是按呢。 
1	13	因為阮所寫互恁的無別項，獨獨恁所讀、所認的，我也向望恁到尾欲認伊； 
1	14	親像恁中間有人認阮，佇咱的主耶穌的日掠阮做恁的誇口，親像阮也掠恁做阮的誇口。 
1	15	我因為信按呢，本議定欲代先就近恁，互恁重再得著利益； 
1	16	也愛對恁遐經過，去馬其頓，閣對馬其頓去恁遐，互恁送我去猶太。 
1	17	我已經議定按呢，豈有用浮漂嗎？抑是我所議定的，是照肉體來議定，致到我有彼個是，是，亦有彼個呣是，呣是嗎？ 
1	18	上帝是信實，按呢阮所對恁講的話，也無有是及呣是。 
1	19	因為對阮諸個就是對我及西拉提摩太，佇恁中間所傳上帝的子耶穌基督，無有是及呣是，在佇伊只有是若定。 
1	20	因為上帝所應允的，無論偌多，在佇伊攏有是。所以阿們也是對伊，互上帝對咱得著榮光。 
1	21	今堅固阮及恁佇基督，閣用油抹咱的是上帝。 
1	22	伊也給咱蓋印，閣賞賜神佇咱的心做定。 
1	23	我指我的活命求上帝做干證，我無閣到哥林多是因為寬容恁。 
1	24	呣是阮管轄恁的信，是幫助恁的歡喜，因為恁對信來徛在。