2	1	我曾家己決斷無閣用憂悶就近恁。 
2	2	因為我若互恁憂悶，就我所互伊憂悶的以外，是誰互我歡喜啊？ 
2	3	前我寫彼個互恁，免得我來的時，所應該互我歡喜的，反轉互我憂悶。因為我深信，恁眾人攏掠我的歡喜做恁眾人的。 
2	4	前我心內苦痛迫切，流多多目屎，寫批互恁，呣是欲互恁憂悶，是欲互恁知我的疼恁是真大。 
2	5	若有互人憂悶的，伊呣是互我憂悶若定，也大略是互恁眾人憂悶；免得我責備甚重。 
2	6	親像此號人對許多人所受的責罰已經夠額； 
2	7	所以反轉呣值著赦免伊，安慰伊，驚了彼號人憂悶過頭致到絕望。 
2	8	所以我勸恁，用實實的憑據對伊顯明恁的仁愛。 
2	9	因為按呢我也曾寫批來試驗恁，看恁凡事順趁抑無。 
2	10	恁赦免人甚麼，我也赦免伊。因為我所有赦免的，若有赦免甚麼，是為著恁佇基督的面前來赦免的， 
2	11	免得咱互撒但卡偏頭去，因為咱呣是呣知伊的計謀。 
2	12	前我為著基督的福音到特羅亞，主也給我開門。 
2	13	若是無抵著我的兄弟提多，所以我的心神無平安，就離別去馬其頓。 
2	14	今感謝上帝！常常佇基督得勝，來做頭導阮也用阮佇逐所在顯明彼個對識基督才有的氣味。 
2	15	因為對佇上帝，阮佇得救的人的中間以及沈淪的人的中間，做基督的芳味。 
2	16	對諸個人，是做對死致到死的味；對許個，是做活致到活的味。諸個事是誰會堪得當？ 
2	17	因為阮無親像多多人，混雜上帝的道理；就是用誠實對上帝，佇上帝的面前佇基督來講。