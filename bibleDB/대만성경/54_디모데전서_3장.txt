3	1	「人若欣慕監督的職，伊是憶著好的工。」此句話是真實。 
3	2	所以做監督的，應該著無通嫌，做一個婦仁人的丈夫，呣通好酒，著守己，端正，好款待出外人，教示； 
3	3	無因為酒起事，無拍人，著溫柔，無相爭，無貪財； 
3	4	整齊家己的家，用端莊互子兒順服。 
3	5	因為人若曉得整齊家己的家，欲怎樣照顧上帝的教會啊？ 
3	6	抵仔入教的呣通互伊做監督，驚了家己品嗙，來陷落佇魔鬼所受的審判。 
3	7	閣佇教會外著有好名聲，驚了抵著人的詈罵，陷落魔鬼的活罩。 
3	8	按呢做執事的，也著端莊，無二樣話，無愛飲多多酒，無貪不義的錢； 
3	9	著存清氣的良心，顧守信道的奧妙。 
3	10	親像此號人著代先試驗伊，若無通嫌，才通互做執事。 
3	11	按呢婦仁人也著端莊，無誹謗，無好酒，凡事忠信。 
3	12	執事著做一個婦仁人的丈夫，整齊的子兒及家己的家。 
3	13	因為做執事的，家己得著好的地位，閣佇基督耶穌的道理有大大好膽。 
3	14	我寫諸個互你，是向望本身緊緊到你遐。 
3	15	設使若延延，也是互你通知應該著怎樣行佇上帝的厝。就是真活上帝的教會，真理的柱石及地基。 
3	16	大啊，敬虔的奧妙，無人呣掠做著！就是伊顯現佇肉體，稱做義佇神，出現佇天使，宣傳佇外邦，互人信佇世間，接納佇榮光。