1	1	保羅做使徒（呣是出佇人，也呣是對人，就是對耶穌基督，及互伊對死人中復活的父上帝） 
1	2	今及同佇的眾兄弟，批寄互加拉太諸個教會。 
1	3	願恁對父上帝及咱的主耶穌基督得著恩典、平安！ 
1	4	伊為著咱的罪獻家己，欲救咱出現今歹的世代，就是照咱的父上帝的旨意。 
1	5	願榮光歸伊到代代。阿們！ 
1	6	前佇基督的恩召恁的，恁離開伊到即緊，去趁別樣的福音，是我所奇怪。 
1	7	彼個別個呣是福音，不過有人攪擾恁，愛拍亂基督的福音若定。 
1	8	今設使阮，抑是對天來的天使，傳福音互恁，各樣佇阮所曾傳互恁的，伊著受咒詛。 
1	9	親像阮前曾講的，今我閣講伊，若有人傳福音互恁，各樣佇恁所曾受的，伊著受咒詛。 
1	10	我今是對人諂媚嗎？抑是對上帝啊？抑是我求互人歡喜啊？我若猶久愛互人歡喜，就呣是基督的奴僕。 
1	11	兄弟啊，我報恁知，論我平素所傳的福音彼個呣是照人的意思。 
1	12	因為我未曾對人受著，也無受人教示，是對耶穌基督的啟示。 
1	13	恁曾聽見我前佇猶太教所行做的，就是窘逐上帝的教會真殄來陷害伊。 
1	14	閣我佇猶太教，比本族同輩的多多人卡進步，為著我祖宗的遺傳閣卡熱心。 
1	15	若是對阮老母的胎分別我，用伊的恩典召我的上帝， 
1	16	既然歡喜將伊的子顯明佇我，欲互我宣傳伊佇外邦，我就無及人參詳， 
1	17	也無上耶路撒冷就近許個代先我做使徒的，獨獨去亞拉伯，閣倒轉來大馬色。 
1	18	三年後，我上耶路撒冷去探磯法，及伊住十五日。 
1	19	其餘的使徒，除去主的兄弟雅各以外，我攏無見著。 
1	20	今我所寫互恁的，我佇上帝的面前無白賊。 
1	21	後來我到敘利亞及基利家的地方。 
1	22	彼時，屬猶太地佇基督諸個教會猶久呣識我的面。 
1	23	干單聽見講前窘逐咱的，今傳伊平素所陷害的教。 
1	24	就因為我歸榮光上帝。